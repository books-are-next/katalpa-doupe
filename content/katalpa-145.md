---
title: Akiko
contentType: prose
---

<section>

Pohřeb je tichý a skromný.

Jsou tu Akičini rodiče a bratři, několik jejích kolegyň a dvě nebo tři přítelkyně.

Akiko leží v uzavřené rakvi. Obřadní síň je cítit čisticím prostředkem a nevtíravou květinovou vůní. Záchody, kde se Hideki na chvíli zavřel, aby si opláchl obličej, jsou čisté a mají elegantní černobílou dlažbu.

Obřad je krátký, trvá necelou půlhodinu. Potom pro rakev přijede auto. Hideki a ostatní dojdou k vykopané jámě pěšky. Hlína je navršená na silné zelené plachtě, z jámy čiší vlhkost. Když je po všem, Hideki se narovná v ramenou a přijímá kondolence. Jedna z Akičiných přítelkyň mu dlouze tiskne ruku a říká: Už je to v pořádku. Už netrpí.

Hideki přemýšlí, jak se jmenuje (Emma nebo Joyce), a má chuť udeřit ji do obličeje, přímo do kořene nosu, mezi oči.

Oběd v restauraci zařizovala Fumiko. Mají jehněčí v rozmarýnové omáčce a šťouchané brambory. Bílé víno a jako dezert čokoládový pudink. Všichni vzpomínají na Akiko a Hidekimu je z toho, jak často opakují její jméno, zle. Omluví se a zamíří k toaletám, v kabince si strčí prst do krku a naprázdno dáví.

Po zbytek dne pije jen černou kávu.

V noci leží v posteli a myslí na svou ženu. Představuje si její tělo pod zemí, ve tmě.

Chvěje se, ačkoliv je v ložnici teplo. Nakonec vstane z postele a otevře okno. Ulicí projede několik aut. Hideki si promne oči.

Akiko, řekne, a přestože tu není nikdo, kdo by mu mohl odpovědět, pozorně naslouchá.

</section>
