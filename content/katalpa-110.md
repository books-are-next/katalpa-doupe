---
contentType: prose
---

<section>

Pláč

Květa má na zahradě několik ptačích budek a kameninové pítko, kam se slétají vrabci a sýkorky.

Občas stojí za záclonou a ptáky pozoruje. Jednoho dne, právě když se chystá na zahradu, zjistí, že jí kocour Hrášek položil na práh dárek, poraněného vrabce. Skloní se a ptáka si prohlíží. Má polámaná křídla a nožička mu visí na tenkém vlásku masa. Správně by měl být mrtvý, ale ještě je v něm jiskra života. Zobák má zakrvácený a přes oči bílou blanku, nejistě hýbe jedním křídlem.

Květu napadne, že vrabce položí do trávy a nechá osudu.

Má bolesti?

Květa se s povzdechem narovná a mne si kříž. Znovu se shýbne a opatrně vezme ptáčka do ruky. Je tak lehký, že ho téměř necítí. Zatají dech. Prsty uchopí hlavičku a prudce jí otočí. Čeká křupnutí, ale ptačí vaz se zlomí úplně tiše. Květa ptáka odnese do zahrady, motyčkou vyhloubí jamku a pohřbí ho. Ruce má trochu od krve, myje si je pod kohoutkem vyvedeným ze zdi domu a kárá kocoura, který se vynořil z jasmínového keře.

Večer zavolá Evě. Už měsíc s ní nemluvila a stýská se jí po malém Jaroslavovi. Eva má odměřený hlas, který v Květě vzbudí pocit, že ji zdržuje.

Dneska jsem musela zabít ptáka, řekne Květa.

Eva neprojeví žádný zájem.

Myslím, že to byl vrabec. Nebo chocholouš, pokračuje Květa. Hrášek mi ho přinesl až ke dveřím.

Eva neodpoví. Květa slyší, jak zakrývá sluchátko a něco říká Alici.

Jak se má Jaroslav? zeptá se.

Dobře, odpoví Eva.

Květa pevně svírá sluchátko. Potí se jí ruce.

Nechcete přijít na návštěvu?

Eva chvíli mlčí.

Proč? řekne pak. Abychom ti mohly vyprávět o naší hypotéce?

Květa zatne zuby. Vzpomene si na vrabce, kterého sprovodila ze světa. Přepadne ji lítost.

Stýská se mi, řekne.

Eva je neoblomná.

Jestli nám někdy vyjde čas, zastavíme se, řekne. Ale slíbit to nemůžu.

Pak nastane ticho. Květa si pomyslí, že Eva bez rozloučení zavěsila, ale dcera se náhle ozve:

Nepřemýšlela jsi, že…

Ne, přeruší ji Květa. Nepřemýšlela.

Rozloučí se. Květa stojí v chodbě a dívá se na bílou stěnu před sebou. Pomalu se v ní rodí vztek. Představuje si, co by se stalo, kdyby dům prodala a peníze dala Evě. Dojde ke stěně a opře se o ni čelem. Zeď je studená a Květin hněv zvolna opadá. Z kapsy vyloví kapesník a vysmrká se. V kuchyni doširoka otevře okno a zapálí si cigaretu. Kouří a přemýšlí. Potřebuje ještě s někým mluvit. Ze zásuvky ve stole vezme revolver, opatrně vyhlédne ven, aby se ujistila, že v hale nestojí Ukrajinka z podkroví, a sejde do sklepa.

Bohumil Ptáček už je v pyžamu. Sedí na matraci a čte si. Květa ho překvapí. Odloží knihu a tázavě se na ni zadívá. Je kolem osmé, večeři mu přinesla už před dvěma hodinami.

Květa se posadí na židli u stolu.

Dcera chce, abych prodala dům, řekne.

Několik vteřin se jí daří zadržovat slzy, ale nakonec se rozpláče. Bohumil Ptáček ji bezradně pozoruje. Zatím neviděl Květu plakat a nejraději by vstal a utěšil ji. Revolver, který Květa nepouští z ruky, ho však udržuje v patřičné vzdálenosti.

Neplačte, řekne, a protože není zvyklý mluvit, trochu chraptí.

Rozpačitě si mne ruce. Květa vzlyká a on dokáže myslet pouze na jedinou věc — kdyby Květa prodala vilu, co by bylo s ním?

Jako by venku neexistoval žádný život, na který by mohl navázat.

</section>
