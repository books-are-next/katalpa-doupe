---
title: Kukla
contentType: prose
---

<section>

Vánoce jsou tiché a rozpačité.

Hideki si na krk pověsí kravatu, kterou mu dala Akiko. Ušklíbá se a hraje si na důležitého. Akiko se křečovitě usmívá. Na ruce má stříbrný náramek, který od něj dostala, křehký a nádherný, tenký jako nit. Je tak hubená, že jí neustále sklouzává, ale neřekne mu to. Místo toho chodí se zvednutým předloktím, jako kdyby byla ochrnutá.

Večer se milují. Musí být potichu, protože z Kalifornie přiletěli Akičini rodiče a spí ve vedlejším pokoji, odděleni jen slabou zdí.

Po milování leží vedle sebe a Akiko si připadá nesmírně unavená.

Už jsme ho dokončili, řekne Hideki.

Co?

Nerozumí mu.

Ten antivirový program, odpoví Hideki. Můžu být doma častěji.

Akiko nechápe, proč začal mluvit o práci. Slyší v jeho hlase strach a je jí jasné, že Hideki se delšího pobytu doma děsí. Kdykoliv jsou spolu delší dobu, než Hideki dokáže snést, začne utíkat.

K počítači nebo do kanceláře.

Do motelu na okraji města.

Akiko jeho útěky trápí, ale nic mu neříká. Někdy má pocit, že Hideki se k její nemoci staví jako k nějaké složité rovnici, kterou se mu nedaří vyřešit.

Položí mu dlaň na prsa a cítí, jak Hideki dýchá. Myslí na to, jak ráda by opustila své tělo. Svlékla ho ze sebe, jako když motýl svléká kuklu, a nechala ho tu, nemocné a poškozené.

Akiko se usměje. Představuje si své průsvitné tělo, položené a zmuchlané na pohovce.

Hideki chce vědět, co je tady k smíchu, ale ona mu to nepoví.

</section>
