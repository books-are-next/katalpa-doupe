---
contentType: prose
---

<section>

Štěstí

Horko červencových dní proniklo i do doupěte; pošťák sedává na matraci jen v trenýrkách a nátělníku.

Květa Bohumila Ptáčka navštěvuje třikrát denně a v noci ho vodí ven. V knihovně pro něj půjčila učebnice literatury a on si čte o trochejském daktylu a jambu.

Začal cvičit.

Každý den udělá přesně stanovený počet dřepů a kliků. Pak se vrátí ke knize. Propracoval se k Jiménezi Lozanovi a od něj k Janovi od Kříže.

Kdysi za noci temné…

Je to taková krása, že se mu chce plakat.

V noci se dívá do ústí revolveru, kterým na něj Květa míří a na kterém se zachytilo světlo měsíce. Listy jabloně šumí a Květa mluví tichým, uklidňujícím hlasem. Jemu jako by srdce chtělo vyskočit z hrudi, cítí ho až v krku a hryže se do rtů, aby nekřičel, radostí a štěstím nad tím, že prostě je.

</section>
