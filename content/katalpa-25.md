---
contentType: prose
---

<section>

Oko hurikánu

Neděle je sychravá.

Od rána prší. Květa se špatně vyspala. Před usnutím myslela na Evu. Měla pak neklidné sny, ve kterých se prodírala úzkým, vlhkým tunelem.

Déšť tluče do okenních tabulek. Květa si uvaří kávu, pomalu ji upíjí a dívá se při tom do zahrady. Stromy už ztratily část listí, tráva žloutne. Záhony jsou připravené na zimu, tmavohnědé obdélníky zryté půdy, nacucané vodou.

Květa dopije kávu. Poslední hlt je sladký, kvůli cukru usazenému na dně hrnečku. Má to tak ráda, schválně si kávu nemíchá. Opláchne šálek a podívá se na hodinky. Ještě je čas.

Lehounké mrazení v zádech.

Vyjde do haly a odemkne dveře do sklepa. Rozsvítí. Pět schodů, pak malá podesta, na kterou ústí dveře zvenku, vedlejší vchod určený pro personál, poté dalších sedm schodů do podzemí.

Sklep je od vnějšího světa dokonale odříznutý.

Květa vstoupí do doupěte. Chvíli stojí v šeru a tiše dýchá. Cítí vůni novin a prachu. Udělá pár kroků a zavře za sebou. Ocitne se ve tmě hebké jako samet. Rozpřáhne ruce a prsty jedné ruky narazí do stěny obložené novinami. Zamrká. Tma ji obtéká jako řeka a zahlazuje hrany, vniká do každé skuliny jejího těla, pokládá se na oční víčka. Odnáší s sebou sny, do jejichž sítí se v noci vpletla, zmatené a úzkostlivé sny o Evě, o boji s Evou a o prohře.

Mohla by tu stát do konce života.

Doupě je měkké a poddajné.

Oko hurikánu.

Sloupec černočerné tmy, teplé a přilnavé.

Květa vzlykne. Ten zvuk ji vyděsí. Přitiskne si ruku na ústa. Nohy jí změknou, tma jí náhle není příjemná. Nahmatá vypínač a rozsvítí. Doupě, zbavené kouzla, před ní zazívá novinami a betonovou podlahou.

Zítra, slíbí mu Květa. Zítra ti přinesu koberec.

Mluví na doupě jako na malé dítě.

Zhasne a obrátí se k odchodu.

V kuchyni si vezme zástěru a zapne troubu. Pohledem na hodinky zjistí, že doupě nějak ukouslo pořádnou porci jejího času, strávila v něm skoro hodinu.

Dá péct kuře. Oškrábe brambory.

Postaví se k oknu a čeká, až mezi proudy vody uvidí Evin deštník.

</section>
