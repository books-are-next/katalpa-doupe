---
title: Policie
contentType: prose
---

<section>

Policie přijde dvaadvacátého prosince.

Bohumil Ptáček je v doupěti přesně osm dní.

Květa otevře dveře a za nimi stojí dva muži. Nejsou v uniformě, mají na sobě tlusté péřové bundy a na hlavě čepice. Ukážou Květě průkaz a ona je pozve dál.

Myslí při tom na revolver, který leží na nočním stolku.

Slabě v ní zatrne, ale policisté naštěstí odmítnou jít dovnitř. Mají pošťákovu fotografii. Květa si ji prohlíží a oni se zeptají, kdy ho naposledy viděla.

Nevzpomínám si, řekne Květa.

V listovních záznamech je uvedeno, že vám patnáctého prosince měl doručit doporučený dopis, řekne jeden z mužů. Přinesl ho?

Muž je vysoký, Květa musí zvednout oči, aby mu viděla do tváře.

Nejsem si jistá, řekne. Myslím, že ne.

Policista vsune pošťákovu fotografii do kapsy.

V předchozích měsících jste dostávala spoustu doporučených dopisů, řekne.

Mám hodně přátel, odpoví Květa.

Maličko se jí třese hlas.

Policista si ji prohlíží. Květa se dívá do země, muž jí připomíná nebezpečného psa — nechce ho vydráždit. Trvá to jen chvilku, potom si policista povzdychne. Květa vidí, že o ni ztratil zájem, muži se chystají k odchodu.

Květa sebere odvahu.

Co provedl? zeptá se. Proč ho hledáte?

Zmizel, odpoví vysoký policista.

Pak ho něco napadne.

Bydlíte tu sama? zajímá ho.

Mám podnájemnici, řekne Květa. Ale poštu pro ni přebírám já.

Policista přikývne. Květa se dívá, jak jde se svým kolegou zasněženou cestičkou k brance. Cítí úlevu. Za tu dobu, co stála v otevřených dveřích, se do ní dala zima.

Cestou do kuchyně přemýšlí, jestli se má o policii zmínit před Bohumilem Ptáčkem. Možná by ho potěšilo, že ho někdo hledá. Že někomu chybí. Ale také by ho to mohlo rozrušit.

Květa si nalije šálek čaje a rozhodne se, že bude raději mlčet.

</section>
