---
title: Vzkaz
contentType: prose
---

<section>

Před spaním Bohumil Ptáček uvažuje, kolik mohla tahle stařena za život nastřádat příběhů.

Doufá, že až mu je všechny odvykládá, pustí ho ven.

Ještě nezapomněl na svůj starý život, na Marii a ranní vstávání, na každodenní cesty na poštu a kávu z automatu, na knihu, kterou nechal rozečtenou ležet na stole.

Zdá se mu, že od chvíle, kdy ho Květa zavřela do sklepní místnosti, se zmenšil. Trochu se sice uklidnil, když zjistil, že mu nehrozí žádné bezprostřední nebezpečí, a přesto je v depresi, přežívá ze dne na den, schlíplý a vysušený.

Dokáže hodiny strávit tím, že si okusuje nehty.

Prsty přejíždí po hřbetech novin, které jsou vyskládané u stěn, a luští jednotlivá písmena.

Zasněně zírá do stropu a přemýšlí, jak dopadl příběh Chloé a Colina.

V polovině ledna ho něco napadne. Počká, až Květa domluví, a pak ji požádá, jestli by mu nemohla v knihovně vypůjčit Pěnu dní. Květa souhlasí, vypadá potěšena tím, že po ní něco chce.

O tři dny později mu knihu přinese.

Neušpiňte ji, řekne, když mu ji podává.

Bohumil Ptáček si čte o lásce a o bolesti a konečně se začíná cítit o něco lépe.

—

Přečíst Pěnu dní trvá Bohumilu Ptáčkovi týden. Předtím, než knihu vrátí Květě, naškrábe pod předsádku vzkaz s prosbou o pomoc a adresou, na které ho Květa vězní.

Večer se v doupěti objeví Květa.

Už to víckrát nedělejte, řekne mu.

Pošťák se začervená. Potom ji poprosí, aby mu z knihovny půjčila další Vianovy knihy. Neví, co spisovatel napsal, pokud vůbec něco, takže Květa knihy bude muset vypátrat. Květa mu to slíbí a on si po jejím odchodu oddechne; z nějakého důvodu měl pocit, že ho Květa za ten vzkaz s prosbou o pomoc potrestá.

</section>
