---
title: Čtení
contentType: prose
---

<section>

Rozhodnutí pustit Bohumila Ptáčka v Květě uzrálo spolu s rozhodnutím mlčet.

Už mu nemohla dát ani kapku ze svého života, připadala si unavená a vymačkaná jako citrón. Přesto si na myšlenku, že zase bude sama, musela zvykat opatrně a postupně, ohmatávala ji a ochutnávala a s každým dalším slovem, které pošťákovi četla, si říkala, že to bude slovo poslední. Přesto dál předčítala o roubování stromů a zakládání zeleninových záhonů.

Byla v tom zvláštní něha, kterou s Jiřím nikdy nezažila.

Jiří se o zahradničení nezajímal a moc toho nenamluvil, tíha domácnosti ležela na ní. A paradoxně to byla Květa, kdo musel poslouchat, Jiřího matka byla nevyčerpatelná studnice nářků a stížností.

Bohumil Ptáček je vzorný posluchač, pozorný a dychtivý, vrhá se po každém slovu, které Květě vyjde z úst, a nepřerušuje ji otázkami.

Bude jí chybět.

Květa přemýšlí o tom, jak to udělá. Nechá mu dveře dokořán jako výzvu a bude se dívat, jak kolem ní prochází, aby ochutnal nově nabytou svobodu?

Vyhýbá se té myšlence.

Před několika měsíci ho ulovila, a teď nemá tušení, jak se ho zbavit.

Pokračuje ve čtení, jako by na tom závisel její život, život jich obou.

</section>
