---
title: 'Liščí kožich '
contentType: prose
---

<section>

Nový rok 1939.

Květě je deset let a její rodina se chystá na tradiční novoroční návštěvy, které zahájí u otcova nadřízeného a skončí u matčiny sestry tety Marie.

Teta Marie bydlí ve velkém domě v Dejvicích. Její manžel je lékař, ortoped, a v přízemí domu má ordinaci. Když Květa se svými rodiči a sestrami dorazí do Dejvic, je už tma. Květa se na chvíli zastaví u zahradní branky a podívá se vzhůru na dům. Všechna okna, kromě těch, jež vedou do strýčkovy ordinace, jsou rozsvícená. Květa má dokonce pocit, že zevnitř slyší veselé hlasy a smích. Na nic nečeká a rozběhne se ke dveřím, které právě otevřela tetina služebná. Protlačí se kolem ní a zamíří do haly, kde odhodí kabátek a zuje si boty.

Tetin salón je plný lidí. Ve velkém krbu hoří oheň a na stole jsou mísy s cukrovím, pečeným masem a skleničky s punčem. Teta Marie, která v dlouhých šatech stojí u krbu, je pravým opakem Květiny maminky: je nízká a podsaditá, s nakrátko ostříhanými vlasy.

Děti, které se v domě tety Marie sešly, si brzy najdou vlastní zábavu. Přecpané sladkostmi a bez zájmu o hovor dospělých se prohánějí domem. Pokoje ve vile jsou velké a vybavené moderním nábytkem a koberci.

Děti se shromažďují přede dveřmi do strýčkovy ordinace. Dveře jsou zamčené. Žádné z dětí ještě uvnitř nebylo, ale všichni vědí, že Květina sestra Běla za strýčkem pravidelně chodí, kvůli obrně, kterou prodělala v dětství. Květa sama v ordinaci také nebyla, ale když se jí na to děti zeptají, zalže. A protože vidí, že jí ostatní visí na rtech, vymýšlí si dál.

Popisuje umělé nohy a ruce, které strýčkova ordinace ukrývá, a důmyslné aparátky, určené k rovnání kostí. Jakmile děti její vyprávění omrzí, rozběhnou se pryč.

Květa zůstane stát přede dveřmi ordinace sama a zaraženě polyká lži, které ještě nestačila vyslovit. Chutnají hořce, jako káva, kterou každý den po obědě pije maminka.

Pozdě večer si děti hrají na schovávanou. Květa příliš nevyniká v hledání skrýší, a tak několikrát za sebou piká. Konečně se jí však podaří najít vynikající úkryt. Sejde po schodech do haly, kde visí kabáty a kožichy a kde jsou do řad vyrovnané boty. Tatínkův kabát je z tlusté vlněné látky a visí hned vedle jejího. Pod kabátem stojí tatínkovy vysoké boty do sněhu. Květa se přitiskne ke stěně, zakryje se kabátem a vklouzne do tatínkových bot.

Čeká.

Brzy uslyší na schodech kroky. Maličko se vyděsí, není si jistá, zda je její úkryt opravdu tak dobrý.

Když se nic neděje, opatrně vyhlédne.

U protější stěny uvidí v lesklých stříbrných šatech maminčinu sestru Lídu. Prohledává kožich z bílé lišky a něco si u toho brouká.

Květa uklidněně schová hlavu zpět do bezpečí tatínkova kabátu. V duchu počítá společně s pikolou.

Náhle zaslechne tatínkův hlas.

Viděl jsem tě jít ven, řekne tatínek.

Květa zatají dech. Mrzí ji, že si jí tatínek všiml. Chystá se vylézt z kabátu, ale uslyší, jak se teta Lída směje, a uvědomí si, že tatínek nemluvil na ni.

Uklidní ji to.

Klopy tatínkova kabátu ji šimrají na tváři; malinko je odhrne, právě tak, aby viděla zvláštní prolnutí černého fraku a stříbrných šatů.

Zpočátku jí není jasné, na co se dívá. Vypadá to, že černá a stříbrná k sobě patří odedávna, a ona teprve postupně začne rozeznávat jednotlivé části — tatínkovu ruku na nahých zádech tety Lídy, její paže obtočené kolem tatínkova krku, ústa na ústech.

Ohromí ji to.

Zatím tatínka viděla líbat pouze maminku, něžně a lehce, na zavřená ústa nebo na tvář.

Květa pevně stiskne víčka. Neví, jak dlouho má zavřené oči, ale když je znovu otevře, tatínek drží tetu Lídu za ruku a našpulenými rty se dotýká jejího čela.

Pak rychlými kroky vyběhne schody.

Teta Lída chvíli mlčky stojí uprostřed haly. Nato se vrátí ke svému kožichu, opět se pustí do prohledávání kapes a konečně z jedné z nich vyloví pudřenku. Přistoupí k velkému zrcadlu na zdi, urovná si šaty a vlasy a napudruje si výstřih a tváře. Nakonec s pudřenkou v ruce odejde pryč.

Květa vytáhne nohy z tatínkových bot a opustí svůj úkryt za kabátem. Je jí jedno, že ji pikola může snadno najít. Neví, co si má o tom, čeho byla svědkem, myslet. Snaží se přesvědčit sebe samu, že na tom, co viděla, nebylo nic špatného, ale zároveň je podivným způsobem podrážděná.

Pomalu dojde ke kožichu tety Lídy a přičichne k němu.

Je cítit toaletní vodou a kouřem.

Květa zaboří ruku do kapsy. Nahmatá hedvábnou podšívku a kapesník.

Napadne ji, že by si kapesník mohla vzít, ale vzápětí si uvědomí, že by jeho přítomnost musela nějak vysvětlit mamince. Nechá tedy kapesník být. Místo něj vezme do ruky podšívku u spodního lemu kožichu. Promne ji v prstech.

Je hebká a lehoučká.

Květa se skloní a vysmrká se do ní.

Potom kožich na věšáku urovná a vrátí se do salónu, kde začal strýček Emil hrát na piano.

</section>
