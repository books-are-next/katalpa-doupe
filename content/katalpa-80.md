---
contentType: prose
---

<section>

Sněženky

Na konci února už Květa cítí ve vzduchu jaro.

Bloumá po zahradě a hledá první sněženky. Vysázela je pod keře zlatice a vajgélií a opravdu je tam nachází, bílé květy se zeleným lemem a ostrými špičatými listy.

Květa pečlivě prohlíží větvičky keřů, jestli neuvidí nalité pupeny, ale zdá se, že rostliny ještě spí.

S rukama v kapsách dojde k oknu doupěte. Je to malý obdélník, zvenčí zamřížovaný a zevnitř zatlučený prkny. Květa se rozhlédne, a když se ujistí, že je sama, prostrčí ruku mříží a laškovně zaklepe na sklo. Napne uši, aby zjistila, zda Bohumil Ptáček na její zaťukání nějak odpoví.

Z doupěte se nic neozývá.

Napadne ji, že pošťák spí. Pohladí studenou mříž a vrátí se do domu. Umiňuje si, že pošťákovi musí říct, že kvetou sněženky — že jaro je na dosah.

—

Když Bohumil Ptáček uslyší zaklepání na okno, okamžitě si pomyslí, že mu někdo přišel na pomoc. Zvykl si na to, že Květa chodí dveřmi, a tak mu vůbec nepřijde na mysl, že by se mohla objevit na druhé straně, u okna.

S bušícím srdcem se postaví ke dřevěným deskám, které okno zakrývají, a naslouchá. Klepání se už neopakuje a on na jednu z dřevěných desek položí dlaň.

Vycítí ji.

Najednou si je jistý, že za oknem je Květa.

Jako had obtáčí dům a přišla k němu z nečekaného směru.

Bohumil Ptáček zakloní hlavu a zprudka udeří do desky čelem. Pak se na dřevo přisaje ústy. Píčo, šeptá a tečou mu slzy, je bezmocný a právě si do krve rozedřel kůži na čele, jazyk mu ztěžkle leží v ústech a on prsty přejíždí dřevěnou desku, která ho odděluje od vnějšího světa. Touha dostat se pryč je ostrá a bodavá a nutí ho zatnout nehty do hlaviček šroubů, které desku drží, a pokusit se s nimi otočit.

Je to zbytečná snaha a on si to brzy uvědomí, přesto ještě z posledních sil přiskočí ke dveřím a zalomcuje klikou, potom se podél dveří sesune na podlahu, hlavu složí mezi kolena a čeká, až se mu uklidní zběsile uhánějící dech.

—

Květa nakonec neodolá a znovu zaběhne do zahrady, utrhne jednu sněženku a přinese ji Bohumilu Ptáčkovi společně s večeří.

</section>
