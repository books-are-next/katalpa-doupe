---
contentType: prose
---

<section>

Dítě

Eva na sobě má kabát a volné kalhoty.

Ústa přetřená světlou rtěnkou. Vklouzne do pantoflí a následuje Květu do kuchyně. Během oběda mluví o věcech, které ani jednu z nich vlastně nezajímají.

O počasí.

O Květině kocourovi.

O ceně benzínu.

Zákopová válka se vede v obývacím pokoji. Přesunou se do něj po jídle, každá se svým šálkem kávy. Květa se posadí do křesla, Eva na pohovku. Rozhlédne se po místnosti a ocení, jak je tu uklizeno. Dělá to tak pokaždé. Rutina uklidňuje. Květa se napije kávy. Teď přijde na přetřes dům. Zadívá se na Evu, připravená odrazit její útok.

Vilu neprodá.

Eva fouká horkou kávu, pak zvedne oči.

Alice je těhotná, řekne.

Květě se uleví. Zdá se, že tentokrát se debatě o prodeji domu vyhnou. Cítí se však zmatená. Alice je Evina partnerka. Znamená to, že dítě, které nosí, bude Květiným vnoučetem?

A kdo je otec?

Předkloní se.

To je skvělé, řekne. Gratuluju.

Eva přikývne. Květa si všimne, že jí trochu kávy vyšplíchlo na podšálek. Pohovka naštěstí zůstala nedotčená.

Ještě nevíme, co to bude, řekne Eva a zavrtí se.

Květa ten pohyb dobře zná. Voják sestupující do svého zákopu.

Vzdychne. Odloží šálek s kávou a proplete prsty.

Budeme potřebovat peníze, řekne Eva. Počítaly jsme to. Alice bude mít malou mateřskou a můj plat na univerzitě…

Odmlčí se.

Asi si to umíš představit.

Květa neodpovídá. Na klín jí vyskočil Hrášek, hladí ho po hlavě a poslouchá, jak přede.

O prodeji domu jsi nejspíš nepřemýšlela, řekne Eva.

Květa zavrtí hlavou.

Je zbytečně velký, řekne Eva. Už jenom údržba tě musí stát spoustu peněz.

Zatím na to mám, řekne Květa.

Cítí, jak jí v podpaží vyráží pot. Nerada se s Evou hádá. Dál mechanicky hladí kocoura a ten jí zatíná drápky do stehen.

Nechci dům prodat, řekne Květa a podívá se Evě do očí. Líbí se mi tu.

Eva to má dobře promyšlené.

Kdybys ho prodala, mohly bychom koupit něco menšího, řekne. Dva nebo tři byty. V jednom bys bydlela ty a z dalších dvou by ti šel nájem.

Kdykoliv Eva mluví o penězích, zčervenají jí tváře.

A já bych konečně dostala dědictví po tátovi, dodá.

Zůstanu tady, řekne Květa. Budeš muset počkat, až umřu.

Tak jsem to nemyslela, couvne Eva. Jenom jsem chtěla, abys měla míň starostí.

Květa kývne a vyhlédne z okna. Okenní tabulky jsou neprůhledné, stále prší. Zahrada bude úplně podmáčená.

Eva dopije kávu. Odloží šálek a protáhne se.

Budeš o tom přemýšlet, viď? řekne. S prodejem bychom ti s Alicí samozřejmě pomohly.

O tom Květa nepochybuje.

Uvidíme, řekne a vstane, kocoura drží v náručí, jako štít.

Kdy se to má narodit?

Cože?

Eva na chvilku vypadá zmateně. Květu napadne, že si Alicino těhotenství vymyslela. Naštěstí se Eva rychle vzpamatuje.

V dubnu, řekne.

Jarní děťátko, usměje se Květa.

To mě nenapadlo, řekne Eva.

Zamíří ke dveřím. Z věšáku si vezme kabát a deštník. Otočí se a trochu skloní, aby mohla matku políbit.

Kdyby sis to rozmyslela, řekne, s tím prodejem, určitě mi zavolej. Nepouštěj se do ničeho sama.

Květa přikývne. Eva vklouzne do bot, nosí vysoké boty se silnou podrážkou. Hodí se k ní. Ještě jednou se k matce otočí, zamává jí. Pak vyjde ven. Květa se vrátí do obývacího pokoje, vezme šálky od kávy a odnese je do kuchyně. Umývá je v horké vodě a cítí, jak se jí tělem šíří úleva. Úleva s kapkou provinilosti, co je to za matku, že si oddechne teprve tehdy, když za jejím dítětem zapadnou dveře?

—

O dům s Evou bojuje přesně dvaadvacet měsíců, od Jiřího první mrtvice. Ta byla slabá, jen prolog k mnohem silnější, která měla následovat. Stáhla mu levé oční víčko a koutek úst a znehybnila mu prsteníček na levé ruce. V nemocnici zůstal týden, pak ho pustili domů. Oba byli vyděšení, Jiřímu bylo pětasedmdesát a tohle bylo poprvé, kdy se tváří v tvář setkal se zdravotní potíží, která ho mohla zabít.

Měl bys jíst víc ryb, řekla mu Eva, která je přišla navštívit, jakmile se Jiří vrátil z nemocnice.

Byla čerstvě zamilovaná (do Alice) a zářila. Počkala, až Jiří odejde na toaletu, a pak si vzala Květu stranou.

Musíte prodat dům, řekla. A nastěhovat se někam, kde bude táta pořád pod dozorem. Mrtvice se může kdykoliv opakovat, určitě vám to v nemocnici říkali.

Květa byla zaskočená.

Proč bychom prodávali dům?

Eva sevřela rty.

Právě jsem ti to řekla. Budeš potřebovat s otcem pomoct.

Ale nám je dobře tady, namítla Květa.

Eva jí položila ruku na rameno.

Mami, v domě s pečovatelskou službou bude otec pod dozorem dvacet čtyři hodin denně. Budeš si moct odpočinout. Takhle bys musela být pořád ve střehu. Co když se mu něco stane v noci? Než zavoláš záchranku, může být pozdě.

V té době se Květa ještě neuměla bránit. Zakoktávala se a dělalo jí potíže podívat se Evě do očí. Po Evině odchodu se dokonce zavřela v koupelně a dlouho plakala. Evino chování jí působilo bolest. Ta neústupnost. A zatvrzelost, s níž se je snažila přimět k tomu, aby s Jiřím dům na Hanspaulce opustili. Jako by v ní zamilovanost obnažila vlastnosti, které dosud byly hluboko zasuté.

Nenapadlo ji, že bude muset s Evou bojovat pokaždé, když ji uvidí. Nejprve tajně, aby se Jiří nic nedozvěděl. A po jeho smrti mnohem otevřeněji. Eva vystřídala celou škálu zbraní. Na bojiště se kradla buď mazaně, jako liška, v takovém případě přesvědčovala Květu, že jí jde především o matčino pohodlí, nebo přijížděla s otevřeným hledím a rovnou přiznávala, že potřebuje peníze.

Květa měla jedinou zbraň: odhodlanost. Byla rozhodnutá se domu, ve kterém prožila skoro celý život, nevzdat. Nejprve Evě odporovala nejistě a rozechvěle, jako by se omlouvala. Později se zatvrdila a její odmítnutí zněla mnohem důrazněji. Eva se nevzdávala. Vila na Hanspaulce v sobě nesla příslib mnoha milionů. A peníze pro Evu znamenaly vlastní byt, žádný podnájem. Dovolenou, na kterou by mohla s Alicí. Drobnosti, jakými byly pravidelné návštěvy kadeřnice, večeře v restauracích a knihy.

Dům byl tak velký, že ho matka, navíc po otcově smrti, nemohla zaplnit. Patřila k němu obrovská zahrada. Bylo zbytečné do něj investovat. Opečovávat ho. Polykal peníze jako černá díra. Oprava střechy. Výměna dveří. Topení. Vila si na sebe nedokázala vydělat. Peníze plynoucí z pronájmu bytu v podkroví se rozpustily mezi jejími stěnami jako sníh v létě. Nejrozumnější by bylo dům prodat, a o tom nechtěla Květa ani slyšet.

Obcházely kolem sebe jako dva zápasníci.

Prodej!

Neprodám!

Jejich boj obtáčel dům jako liána. Eva v domě vyrostla a teď se ho chtěla zbavit. Květa se do něj přivdala a toužila v něm zůstat.

I když se s Evou bavily o něčem jiném, pokaždé sklouzly k domu. Obě byly tím dramatem opotřebované. Přesto se do boje pouštěly znovu a znovu, v naději, že tentokrát to ta druhá vzdá.

</section>
