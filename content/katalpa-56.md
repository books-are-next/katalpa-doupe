---
title: Trest
contentType: prose
---

<section>

Bohumil Ptáček na ni nezaútočí, ani když mu přinese oběd a večeři.

Poslušně sedí na matraci a čeká, až mu Květa popřeje dobrou chuť a odejde.

Květa by se nikdy nenadála, že jí revolver bude tak užitečný.

Rovnováha je nastolena od prvního dne.

Ona je ten, kdo ovládá, a pošťák se svou uniformou, která pomalu začíná být cítit potem, ovládaný.

Vlastně by měla být spokojená. Odhadla ho dobře: je poddajný, stejně jako jeho jméno. Přesto se toho dne, kdy ho poprvé nakrmila, postavila k oknu a opřela se čelem o sklo.

Plakala.

Plakala, protože ji překvapilo, že vztah mezi ní a Bohumilem Ptáčkem není vztahem mezi matkou a dítětem nebo vztahem mezi manželi, ale vztahem mezi věznitelem a vězněm.

Nezbývalo jí než doufat, že se to změní.

Že se přestane cítit tak silně (a zároveň provinile), když na něj bude mířit revolverem.

Že časem přestane revolver potřebovat.

Že jejich vztah bude lehký a radostný a že bude mít mnohem víc barev než jen černou a bílou.

—

Bohumil Ptáček se choulí na matraci. Je v hořkosladkém rozpoložení. Chvíli si hryže nehty a civí do zdi, pak zavře oči.

Uvažuje.

Co když je to, že je tu zavřený, spravedlivý trest? Co když v minulosti provedl něco, za co si takový trest zaslouží?

Pošťák není zvyklý zabývat se minulostí. Možná je jeho uvěznění výzva, aby právě to dělal.

Bohumil Ptáček vzdychne. Mezi zuby ucítí vlákno masa od oběda. Skousne. Pokusí se myslet na to, co kdy udělal špatně. Je mu čtyřicet dva a během let se určitě dopustil nějakých chyb. Nakrčí čelo. Zdráhá se uvěřit tomu, že je tu zavřený za trest, ale zároveň je to jediné vysvětlení, které je dostatečně smysluplné. Brzy si vyčlení dvě oblasti, ve kterých mohl chybovat: Marii a zaměstnání. Začíná ho bolet hlava. Přitiskne si pěsti k očím.

Provinil se nějak vůči Marii?

Přemýšlí o tom, v myšlenkách se spouští hluboko do svého nitra, zpytuje svědomí.

Jednou zapomněl na výročí svatby a nikdy se nenaučil jíst vnitřnosti (játra!), které Marie připravovala k tradičnímu novoročnímu obědu. Nebyl schopen vyčistit špatně odtékající odpad v koupelně, přestože ho o to Marie několikrát žádala. A když Marie douklízela, párkrát se zapomněl a prošel po mokré podlaze v kuchyni, takže ji jeho žena musela setřít znovu.

Pošťák se ušklíbne. Marie v tom není. Tak tedy zaměstnání. Při představě, že v zaměstnání spáchal nějaký neodčinitelný hřích, se v něm všechno sevře. Zavrtí se a zvedne na lokti, prstem přejede po hřbetech novin, kterými je obložena stěna. Jsou tu dvě věci, na které není pyšný. Automat na kávu a pan Zimmermann. Je možné, že ho Květa trestá za to, že nenosil poštu až ke dveřím pana Zimmermanna, ale nechával ji u schránky v přízemí? Panu Zimmermannovi bylo devadesát let a přežil koncentrační tábor, jak pošťákovi sdělil hned při prvním setkání. Špatně chodil a bydlel ve čtvrtém patře domu bez výtahu. Prosil Bohumila Ptáčka, aby mu dopisy nosil až nahoru, a Bohumil Ptáček kýval a ujišťoval bývalého koncentráčníka, že to nebude žádný problém. To ještě nevěděl, že pan Zimmermann je členem řady spolků, takže jeho korespondence obnášela několik dopisů týdně. Pošťák mu je zpočátku nosil až ke dveřím, ale po pár měsících zlenivěl a začal je nechávat ve schránce u vchodu. S panem Zimmermannem se naštěstí už víckrát nesetkal, občas ho sice bodlo černé svědomí, ale když pan Zimmermann po dvou letech zemřel, ulevilo se mu.

Může se Květa mstít za pana Zimmermanna? Za všechny důchodce, kteří se s bolavými kyčli a artritidou stiženými klouby šourají k poštovní schránce, protože jejich doručovatel je příliš pohodlný a nechce jim poštu předávat osobně?

Z nepřetržitého hloubání o vlastních proviněních ho začne tlačit měchýř. Vstane, rozepne si kalhoty a vymočí se. Potom otevře lahev s vodou a zhluboka se napije. Nakonec se vrátí na matraci. Vzpomene si na automat na kávu, který před rokem rozbil. Vhodil do něj osm korun (latté macchiato), ale kávu nedostal. Protože v třídírně, kde automat stál, nikdo nebyl, bušil pěstí do červeného tlačítka tak dlouho, až zapadlo dovnitř a na displeji se objevil nápis error. Naštěstí to nikdo nevyšetřoval a do týdne byl automat opravený.

Pošťák se převaluje z boku na bok. V šest hodin mu Květa přinese večeři. Obložené chleby a plastový kelímek s mlékem. Bohumil Ptáček vypadá smutně a rozzlobeně zároveň. Žvýká chléb a dívá se na Květu.

Vím, proč jsem tady, řekne, když polkne sousto.

Květa nakloní hlavu, poslouchá.

Chcete mě potrestat, pokračuje pošťák.

Upije mléka a na vousech se mu zachytí několik bílých kapek.

Květa založí ruce na prsou. Je zmatená.

Proč bych vás trestala? zeptá se.

Na to musím teprve přijít, řekne Bohumil Ptáček.

Sundá z jednoho krajíce kousek šunky, sroluje ji a vsune do úst.

A až na to přijdu, budete mě muset pustit ven.

Květa neodpoví. Vezme prázdný talíř a kelímek od mléka a odejde. Pečlivě za sebou zamkne dveře. Bohumil Ptáček si lehne na matraci a zavře oči. Probírá se vzpomínkami, pátrá ve své osobní i doručovatelské minulosti a stále nemůže na nic přijít. Brzy usne a spí jako na jehlách, na čele mu stojí pot a z koutku úst vytéká slina. Probudí se uprostřed noci, s pocitem, že spolkl něco velkého a těžkého. Posadí se a chvíli zírá do tmy. Pak nahmatá vypínač lampičky. Místnost zalije žluté světlo, stíny změknou a zacouvají do rohů.

Bohumil Ptáček už ví, co provedl.

—

Bohumilu Ptáčkovi je deset let a chodí do čtvrté třídy. Učí se průměrně a z tělocviku má pokaždé dvojku. Proto je zvláštní, že míč, který do školy přinese jeden z jeho spolužáků, v něm vzbudí takovou touhu. Petr Zatloukal míč přinesl v obyčejné plátěné tašce, a když ho z ní vyjmul, seběhly se kolem něj děti z celé třídy. Petr Zatloukal sedí s Bohumilem Ptáčkem v jedné lavici a budoucí pošťák tak může míč obdivovat z bezprostřední blízkosti. Míč je dokonale kulatý, kožený, sešitý z černobílých kousků. Petr Zatloukal s ním udeří o zem a balón vyskočí skoro ke stropu. Nedá se srovnat s ošuntělými, zpola vypuštěnými míči, s nimiž si hrají při tělocviku. Bohumilův spolužák se nemá k tomu, aby míč uklidil, a učitelka ruštiny, která právě přišla, mu přikáže, aby ho odnesl do šatny. V poledne jde celá třída, s výjimkou Bohumila Ptáčka, na oběd do školní jídelny. Bohumil Ptáček na oběd nejde, protože v něm hlodá chtivost. Jeho desetileté tělo je zasaženo takovou vlnou hamižnosti, že se musí předklonit.

Školní šatna je prázdná. Na jednom z věšáků visí taška s míčem Petra Zatloukala. Bohumil Ptáček se k ní opatrně přiblíží a dotkne se míče přes tenkou látku. Pak sevře rty, vytáhne ze svého vaku s věcmi na tělocvik oblečení a nastrká ho do aktovky. Z plátěné tašky pak vyloví spolužákův míč a nacpe ho do vyprázdněného vaku. Se zarudlými tvářemi vyběhne ze školy a zamíří domů. Ve svém pokoji míč vytáhne a položí ho na podlahu. Usmívá se. Zlehka do míče kopne špičkou nohy. Nakonec si lehne vedle něj a přitiskne k němu nos.

Ucítí vůni kůže a křídy. Celé odpoledne stráví blaženě, objímá ukradený míč a tančí kolem něj, je špičkovým fotbalistou, brankářem i útočníkem, klaní se neviditelnému publiku a předvádí imaginární kopy. Když uslyší, že se rodiče vracejí z práce, schová míč pod postel. Později si vymyslí, že ho našel na ulici, a maminka, která se tváří nedůvěřivě, se ho naštěstí dál nevyptává.

Druhý den se mu jde do školy těžko. Přemýšlí o tom, jak svému spolužákovi ztrátu vynahradit, ale vrátit míč ho ani nenapadne. Mlčky se posadí do lavice vedle Petra Zatloukala, který má opuchlé oči a o kterém se vypráví, že doma dostal kvůli ztracenému míči výprask.

Ty o něm nic nevíš? zeptá se Bohumila Ptáčka a Bohumil Ptáček zavrtí hlavou, pod lavicí svírá ruce v pěst a nehty tiskne do dlaní.

Doma se nemůže na míč ani podívat, nechápe, co na něm viděl, obyčejný míč, jaký by mu koupili rodiče, kdyby o něj požádal.

Míč postupně zapadal pod postelí prachem, dokud ho jednoho dne Bohumil Ptáček nevzal a neodnesl do popelnice.

Po mnoha letech pak svého spolužáka potkal, oba už byli dospělí a shodou okolností čekali na stejnou tramvaj, Bohumil Ptáček v doručovatelské uniformě a Petr Zatloukal v saku s kravatou. Vykládal Bohumilu Ptáčkovi něco o termínovaných vkladech a pošťák nedokázal myslet na nic jiného než na ukradený míč; připadalo mu, že bývalý spolužák má v očích smutek, jako by ho potkalo něco zlého, a napadlo ho, že se přizná. Teď, po více než čtvrtstoletí, by se tomu mohli zasmát, koho by zajímal ukradený balón, a Bohumil Ptáček položil svému spolužákovi ruku na předloktí, poslyš, řekl a náhle ho opustila odvaha.

Pracuješ v bance? zeptal se a spolužák mu vysvětlil, že je účetní, a začal mu vyprávět, co jeho práce obnáší, a Bohumil Ptáček poslouchal a nechal dokonce odjet jednu tramvaj. Nakonec si vzal od spolužáka navštívenku a čas od času se na ni díval (měl při tom stejné pocity, jako když se díval na ukradený míč pod postelí), ale k tomu, aby spolužákovi napsal nebo mu anonymně poslal peníze, se nikdy neodhodlal.

Míč teď v doupěti narůstá do obludných rozměrů a nafukuje se stále dál, takže hrozí, že Bohumilu Ptáčkovi vymáčkne vnitřnosti. Pošťák se krčí na matraci a myslí na jedno odpoledne, kdy se v bezpečí dětského pokoje stal opravdovým fotbalistou. Představa, že je tu zavřený kvůli něčemu, co spáchal před třiceti lety, mu situaci neulehčila, naopak, zmocňuje se ho hněv. Takový trest mu připadá nepřiměřený. Obhajuje se sám před sebou a je rozhodnutý přednést tu obhajobu Květě, jakmile to bude možné. Nemůže se dočkat rána. Ještě na několik hodin se uloží, na spánek však čeká marně. V půl sedmé si protře oči, napije se vody z lahve a naslouchá, zda neuslyší Květiny kroky. Když pak stará žena skutečně vejde do místnosti, pošťák vyskočí tak prudce, že ho Květa musí usměrnit revolverem.

Je to kvůli tomu míči! vykřikne Bohumil Ptáček.

Květa mu nerozumí. Položí na stůl snídani a postaví se ke dveřím.

Nevím, o čem mluvíte, řekne.

Bylo mi deset let, vzlykne Bohumil Ptáček, nevěděl jsem, co dělám. Nechtěl jsem ho ukrást. Jenom jsem si ho vypůjčil. A pak už jsem nevěděl, jak ho vrátit.

Ukradl jste míč? zopakuje Květa.

Ano!

Bohumil Ptáček k ní udělá krok, ale Květa mávne zbraní, takže raději ustoupí.

Podívejte, drmolí pošťák. Chápu, že mě kvůli tomu chcete potrestat. Co kdybyste mě tady nechala ještě týden a potom mě pustila?

Květa zavrtí hlavou.

Dobře, tak čtrnáct dní, smlouvá pošťák. To je přece dostatečný trest. A ještě mu pošlu peníze, mám jeho vizitku, pošlu mu dvojnásobek nebo trojnásobek.

Najezte se, řekne Květa. Vystydne vám čaj.

Bohumil Ptáček zavyje.

Byl to jenom míč! Jak dlouho mě tu kvůli němu budete držet?

O žádném míči nic nevím, řekne Květa.

Otevře dveře a pozadu vyjde ven. Pošťáka má stále na mušce. Po jejím odchodu složí Bohumil Ptáček hlavu do dlaní. Míchaná vajíčka a čaj nechá vystydnout. Všimne si, že mu Květa přinesla malou mističku medu. Otevře ústa a zakloní hlavu. Nechá si med skápnout na jazyk. Potom misku dočista vylíže a uloží se na matraci, s rukama volně podél boků, jako by ležel v hrobě.

</section>
