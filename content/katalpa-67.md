---
contentType: prose
---

<section>

Káva

Pokaždé, než sejde do sklepa, se Květa lehce nalíčí.

Chce před Bohumilem Ptáčkem vypadat dobře. Pudr, světlá rtěnka, tužka na obočí.

Květa je herečka. Předstírá, že život bere s lehkostí, že ho má pevně ve svých rukou.

Kdo řekl, že minulost nelze změnit?

Květa ji mění s každým slovem. Pošťák se nesmí dozvědět o pádech a ztrátách.

Skutečná minulost, to, co Květa opravdu prožila, postupně ztrácí pevné obrysy a mizí; svým vyprávěním tvoří Květa novou minulost, krásnou a bez vady, vkládá se do ní, stává se její součástí. Vzniká tak celý svět, soukromý vesmír určený pro pošťákovy uši, jemný a strukturovaný. Historie znovu ožívá a je přesně taková, jakou ji Květa chce mít, měkká a sladká.

Potrvá několik měsíců, než se to změní, než se ta dokonalost Květě přejí a ona si uvědomí, že může mluvit pravdu. A to vědomí se bude rovnat závrati, projede jí jako šíp, od čela po konečky prstů, a nechá ji užaslou a s dechem váznoucím v hrdle.

Teď je však čas na lež, osa pošťákova ucha a Květiných úst udává směr a vnáší do Květina života smysl.

—

V lednu jsou Květa a Bohumil Ptáček teprve na počátku svého vztahu.

Nevědí, co od sebe mohou čekat.

Jejich líbánky jsou definovány vertikálou domu, ona žije nahoře, svobodná a plná síly, zatímco on se scvrkává v suterénu a jeho poddajnost je protkaná občasnými výbuchy hněvu.

Kdykoliv je Květa s Bohumilem Ptáčkem, vypráví.

Mluví o svém dětství a o válce.

O sestrách a rodičích.

Mluví o Jiřím a o vile, ve které žije.

Vykládá Bohumilu Ptáčkovi o tom, jak stavěla doupě.

Její vyprávění je sladké a lepkavé. Obtáčí pošťáka jako pavučina, takže i v noci, kdy je sám, má pocit, že je Květa stále s ním.

Mluvení je pro Květu důležité. Mysl jí zahlcuje spousta vzpomínek a ona je potřebuje všechny dostat ven. Je vděčná za to, že ji Bohumil Ptáček poslouchá, díky vyprávění prožívá svůj život znovu, opět se stává dítětem a mladou dívkou, seznamuje se s Jiřím a vydává se s ním na pouť po rozhlednách.

Doupě je to nejlepší, co Květu mohlo potkat.

Kdykoliv si na ně vzpomene, přijde si rozjařená jako malá holčička. Jako by v žilách neměla krev, ale víno, husté a nasládlé, přivádějící k závrati.

—

Poté co Květa dokončí své vyprávění, přijde si vyprahlá a prázdná, ale zároveň také spokojená. Nahoře v kuchyni má připravený šípkový čaj, pomalu ho upíjí a odpočívá pohodlně usazená na pohovce. Zajímalo by ji, jestli je Bohumil Ptáček unavený stejně jako ona, po tom všem, co musel vyslechnout.

Umiňuje si, že ho musí udržet v dobré a přívětivé náladě.

Má chuť se pošťákovi nějak odvděčit, a tak se rozhodne, že mu do jídelníčku zařadí víc zeleniny a vitamínů.

A kávu mu bude chystat hustou a hořkou, svým zvláštním způsobem, při kterém vždycky hodí do vroucí vody špetku soli.

</section>
