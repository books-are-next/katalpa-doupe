---
title: Modrá
contentType: prose
---

<section>

Na začátku listopadu se Květa vypraví na hřbitov.

Urna s Jiřího popelem je uložena pod silnou mramorovou deskou, společně s urnami jeho rodičů. Na Olšanském hřbitově leží celá Květina rodina, kromě manžela a tchána s tchyní jsou tu také její rodiče a obě sestry.

Z Hanspaulky jezdí Květa na Olšany autobusem, metrem a tramvají.

Ta cesta je pro ni důležitá, během ní se připravuje na to, co přijde: chvilka bdělosti a soustředění, kterou stráví společně s mrtvými. Nevypráví jim o svém životě ani se neutápí ve vzpomínkách. Tiše stojí nad hroby a uvědomuje si vzduch, který kolem ní proudí, vítr v korunách stromů a matný lesk písmen na náhrobku.

Uvědomuje si, že žije.

—

Jiří zemřel před rokem v srpnu. Jednoho rána se probudila a on ležel vedle ní mrtvý. Měl zavřené oči a otevřená ústa. Vsunula pod něj ruce, matrace byla ještě teplá, musel odejít nad ránem.

Rozplakala se. Potom zavolala sanitku. Přijela za čtyřicet minut, otrávená lékařka se špatně obarvenými vlasy a dva sanitáři ve žlutých vestách. Lékařka potvrdila Jiřího smrt a zeptala se Květy, jestli chce něco na uklidnění. Květa se neodvážila odmítnout a lékařka jí podala krabičku s léky. Po odjezdu sanitky Květa v domě osaměla. Pár minut nad Jiřím stála, pak se sklonila a opět pod něj vsunula ruce. Matrace už byla studená. Květa se odvrátila od postele a našla ve skříni šátek, kterým podvázala Jiřího čelist. Odpoledne ji za to pochválil zaměstnanec pohřební služby.

Eva, které Květa zatelefonovala, se rozhodla, že ve vile stráví noc. Květa si všimla, že má červené oči, před ní však neplakala. Dlouho si prohlížela vizitku pohřební služby a vyzvídala, jakým dojmem na Květu působila. Jako by na tom záleželo. Večer si Eva ustlala na pohovce v obývacím pokoji. Květa nemohla usnout. Dívala se do stropu a poslouchala, jak si Eva vedle potichu pouští televizi. Nakonec Květa vstala, došla do kuchyně a z platíčka, které jí tu nechala lékařka, vyloupla dvě pilulky. Zapila je vodou z kohoutku a vrátila se do postele.

Cítila, jak se jí postupně uvolňuje tělo, sval za svalem, vlákno za vláknem.

Usnula s myšlenkami na Jiřího.

—

Zaspala jsem tvoji smrt, myslela si, když s Evou po boku seděla v krematoriu. Takovou důležitou věc.

Všude byly věnce. Jako vypsané jazyky na nich ležely stuhy s nápisy „Vzpomínáme“.

Během pohřbu Květa nedokázala plakat. Příliš se soustředila na dění kolem. Doma si to vynahradila.

Otekly jí oči.

Eva namočila dva pytlíčky černého čaje, dala je na půl hodiny do mrazničky a pak je přitiskla Květě na oči.

Udělala to automaticky, nepřemýšlela nad tím, stejně jako Květa před pěti dny, když podvazovala Jiřímu bradu.

—

Po Jiřího smrti si Květa připadala opuštěná. Jako by na sebe samota vzala jednotlivá skupenství, Květa ji vdechovala, převalovala na jazyku a mohla ji nahmatat.

Poté co spálili Jiřího tělo a ona věděla, že už tu skutečně není, se smutek stal ještě palčivějším, usadil se jí za hrudní kostí.

Byla sama.

Rodina, to intimní společenství, do kterého celý život patřila a ve kterém se vyznala, se rozpadla. Květa byla najednou vystavena celému světu, nahá a nechráněná pletivem vztahů.

Nějakou dobu nevěděla, co si počít. Zmatkovala a byla úplně vyprahlá. Ztratila správný směr. Jako kdyby jí do ruky dali pušku, přikázali jí střílet — a pak jí zapomněli ukázat terč.

Trvalo tři čtvrtě roku, než se vzpamatovala z toho, jak se její život změnil. Než přijala myšlenku, že je vdovou. Že zůstala sama v obrovském domě.

Nebyl tu nikdo, kdo by ji potřeboval. Eva žila jinde a všichni ostatní byli mrtví.

Květa jako šílená procházela vilou tam a zpátky.

Křižovala ji od sklepa po půdu.

Kromě Evy se stýkala s jediným člověkem, Ukrajinkou bydlící v podkroví, která jí každý měsíc přinášela nájem.

V dubnu, osm měsíců po Jiřího smrti, Květu poprvé napadlo, že by nemusela zůstat sama. Přicházelo jaro a na zahradě rozkvetly krokusy. Květa zamyšleně stála nad záhonem. Počítala zelené špičky, ze kterých se později stanou listy tulipánů. Sklonila se, aby z některých shrnula hlínu a usnadnila jim cestu ke slunci.

Když se narovnávala, hlavou jí bleskla myšlenka na to, že by po Jiřím mohl přijít někdo další. Zamračila se a složila ruce na prsou; byla to odvážná myšlenka a ona zatím neměla kuráž ji zkoumat.

Uložila ji na bezpečné místo, rozhodnutá se k ní později, až nazraje čas, vrátit.

Rázovala zahradou a obdivovala pučící keře, zlatice, dříny a pámelníky, rozjařená a nadšená tou tichou revolucí, která se jí právě v nitru odehrála.

—

K té myšlence se vrátila ještě ten večer. Uvařila si čaj a načala balíček sušenek. Posadila se do křesla v obývacím pokoji.

Přemýšlela.

Od chvíle, kdy Jiří zemřel, si připadala zbytečná. Nelíbilo se jí, jak žije, ale zároveň se cítila trochu provinile kvůli tomu, že touží žít jinak.

Bylo jí sedmdesát jedna let a byla vdova, copak se před ní otvírala ještě nějaká perspektiva?

Do časopisu určeného ženám jejího věku si dala inzerát. Sešla se se čtyřmi muži. Dva z nich byli vdovci a zbylí se nikdy neoženili. V cukrárně na Karlově náměstí si objednali klasické menu opuštěných důchodců: vídeňskou kávu a pařížský dort. S ústy plnými cukru a průmyslové šlehačky si Květa uvědomila, že ani jednoho z mužů nechce. Na odpovědi, které jí chodily na inzerát (vypadalo to, že svět je plný vdovců), přestala reagovat.

Napadlo ji, že musí svou prospěšnost osvědčit jinak. Přihlásila se jako dobrovolnice do hospice. Eva ji považovala za blázna. Každý týden Květa chodila předčítat lidem, kteří byli smrti mnohem blíž než ona. Před každou cestou do hospice se pečlivě oblékla a nalíčila. Vzala si korále. Snubní prsten, kterému chyběl protějšek. Střevíce na přiměřeně vysokém podpatku. Bavilo ji to měsíc. Čtyři týdny si připadala užitečná. Potom bylo toho umírání na její vkus příliš. A nemocí, které se jí zatím vyhýbaly. Alzheimerova a Parkinsonova choroba. Demence. Umělé vývody. Inkontinence, kterou nemohla zastavit žádná plena.

Jednoho dne do hospice nedojela. Z tramvaje vystoupila v polovině cesty a místo do hospice šla do knihovny. Půjčila si tlustou knihu o výtvarném umění, ze které se dozvěděla, že staří Řekové neměli slovo pro modrou barvu. Pobavilo ji to. Homér v Iliadě místo o modré barvě mluvil o vínově temné. Květa si vypůjčila Iliadu domů a četla si z ní před spaním.

Zajímavé pasáže nahlas, jako by vedle ní ležel Jiří a mohl ji slyšet.

Myšlenka na doupě, jasná a krystalická, myšlenka na doupě v jeho nejklasičtější podobě, myšlenka na samu esenci doupěte, tedy na místnost vyjmutou z bouře okolního dění a speciálně upravenou, ji napadla v létě, rok po Jiřího smrti.

Horka vrcholila.

A ona si z minerálky, cukru a citrónu vyráběla sorbet. Na sobě měla lehké šaty. Na nohou pantofle. Krystalky cukru mezi zuby. Prsty voňavé citrónovou kůrou.

V časném dopoledni někdo zazvonil. Došla ke dveřím a podívala se kukátkem.

V kulatém výřezu zkresleném tlustým sklem stál pošťák.

Bohumil Ptáček.

Věděl, že se na něj dívá, a usmíval se. V ruce měl časopis zatavený v igelitu.

Reklamní plátek od pojišťovny, jak Květa později zjistila. Otřela si rty lepkavé od sorbetu a otevřela dveře. Pozdravil Květu a podal jí časopis. Poděkovala mu, ohromená nápadem, který jí právě přišel na mysl. Ten nápad byl již od počátku zralý a tak důrazný, že ji úplně opanoval. Vyplnil ji jako vůně nějakého ovoce. Pronikl do všech záhybů a koutů. Usadil se tam, odkud tryskal veškerý Květin rozum (Řekové neznali modrou barvu).

Ach, blankyte, pomyslela si Květa.

Pošťákova uniforma byla modrá.

Kalhoty, košile s krátkým rukávem.

Bohumil Ptáček ve výřezu dveřního kukátka.

Bohumil Ptáček, nejprve oddělený sklem — a pak naživo.

Bohumil Ptáček zvedající reklamní časopis jako relikvii.

Květa ho znala. Po Jiřího smrti jí týden co týden nosil kondolence. Tuhé kartičky v bílých obálkách. Brala je do roztřesených prstů a on pokaždé počkal, dokud mu nepoděkovala a nezavřela dveře. Nikam nespěchal. Byl zdvořilý. To se Květě líbilo. Jednou mu dokonce nabídla pití. Ovocnou šťávu. Vypil ji pomalými doušky.

Když ho teď viděla, v modré uniformě a sešlapaných hnědých mokasínech, se špatně učesanou patkou a kapkami potu na čele, uvědomila si, že ho chce. Potřebuje ho. Touží se o někoho starat. Chce někomu vyprávět o svém životě. Cítí v sobě tolik slov! Jako kdyby se teprve vyprávěním měl její život stát skutečným.

Vzala si od něj časopis. Rozloučila se. Zavřela dveře. Jako ve snách zamířila do sklepa. Otevřela dveře do místnosti, ve které kdysi přespávala služka. Rozhlédla se. Bylo tu pár kusů nábytku a roztržená houpací síť. Posadila se na jednu ze starých židlí. Roztrhla igelit, ve kterém byl zabalen časopis od pojišťovny. Přečetla ho od začátku do konce, protože doufala, že čísla a grafy a fotografie šťastných (a pojištěných) lidí vypudí z její hlavy tu zvláštní myšlenku.

Nestalo se to.

Možná kdyby Bohumil Ptáček nebyl orámován kruhovým otvorem, což z něj činilo ideálního (a mimořádně skladného) adepta na obyvatele doupěte.

Kdyby nepůsobil tak poddajně…

V tom chtění, v touze po muži, po posluchači, byla i kapka nenávisti. Jiří zemřel jednou, ale pošťák přicházel skoro každý den a jeho smrt jí připomínal. Několikrát týdně zvonil u dveří domu a z nadité brašny vytahoval kondolence.

Květa netušila, že Jiří měl tolik známých. Psaly dokonce jeho milenky.

Po večerech si brala kondolence, které pošťák přinesl, do Jiřího pracovny a srovnávala jména těch žen se jmény z Jiřího sešitu. Jiří měl na milenky zvláštní sešit. Psal si do něj jejich jména, adresy a dny, kdy se s nimi setkal. Po jeho smrti se ozvaly všechny, tedy kromě těch, které už byly mrtvé.

Květu ponižovalo rozlepovat obálky, které jí Bohumil Ptáček přinesl. A představa, že by ho mohla chytit, jí připadala o to lákavější.

Seděla ve sklepní místnosti a nevěřícně si užívala ten pocit.

Lechtivé bublinky stoupající ze žaludku do hrdla a do hlavy.

Vědomí, že právě rozsekla gordický uzel.

Představu budoucnosti.

Po dlouhé době, od Jiřího smrti možná poprvé, si připadala opravdu živá.

S časopisem pod paží se vrátila do kuchyně. Prozpěvovala si. Ráda by zavolala Evě, ale včas si uvědomila, že její nový nápad by se nemusel setkat s pochopením. Nakrmila kocoura. Dodělala sorbet a dala ho do mrazničky. Stále si prozpěvovala.

Po obědě se s kávou posadila do obývacího pokoje a začala přemýšlet o tom, co s Bohumilem Ptáčkem udělá.

</section>
