---
contentType: prose
---

<section>

Marie

Občas Bohumil Ptáček myslí na útěk.

Proč by utíkal?

Má všechno.

Jídlo a knihy.

Moře času.

Není tu žádná Marie, která by ho peskovala za to, že si nevzal čisté oblečení.

Nic nemusí.

Ráno otevře oči a dívá se do bílého stropu.

Otočí knoflíkem termostatu a přitopí si.

Protahuje se na lůžku, trochu vyhladovělý a těšící se na snídani.

Květa nevyžaduje nic jiného než to, aby ji poslouchal, když vypráví.

On se pokouší do jejího vyprávění ponořit jako do řeky. Zařídit se tak, aby ho to co nejméně bolelo.

Květiny příběhy jsou sladké a laskavé a on má pocit, že z nich tloustne. Po jejím odchodu si dlouho prohmatává břicho. Hledá slova, která se přeměnila v tuk.

Usíná snadno, kolem desáté. Spí jako dítě, s koleny přitaženými k břichu a palcem v ústech.

Zdá se mu o:

Marii,

nedoručených dopisech,

Květě s tělem lva,

zamčených dveřích

a znovu o Marii.

Když Bohumil Ptáček sní o Marii, představuje si ji jako mladou dívku. Potkali se v tanečních a od té doby byli spolu. Dokud do jejich života nevstoupila nenaplněná touha po dítěti a později vysavač a prachovka, byli šťastní.

Marie měla husté vlasy, které si myla heřmánkovým šampónem, protože chtěla, aby jí zesvětlaly. Když se milovali, bral její vlasy do dlaní a jemně ji za ně tahal.

Ze snů o Marii se Bohumil Ptáček probouzí rozbolavělý a s pláčem na krajíčku.

Zajímalo by ho, jestli ho hledá.

Představuje si, jak bloudí městem po stejné trase, po které on roznášel dopisy. V duchu před sebou vidí Mariinu tvář, smutnou a odhodlanou.

</section>
