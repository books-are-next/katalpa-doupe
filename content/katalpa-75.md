---
title: Zácpa
contentType: prose
---

<section>

To, že se musí vyprazdňovat do plastového kbelíku, Bohumila Ptáčka zpočátku ponižuje.

Má pocit, jako by v tom sledu pohybů — stáhnutí kalhot, přidřepnutí na kýbl a zatlačení — byla obsažena celá bezvýchodnost jeho situace.

Kbelík má úzký okraj a on na něm sotva udrží rovnováhu, utírá se předkloněný a ve stoje.

Občas si přeje, aby mu přestalo fungovat tělo.

Zadržuje dech a pokládá si ruku na srdce, v duchu si představuje, že Květa sestoupí do sklepa a najde tu pouze prázdnou skořápku, tělo bez života. Nedýchat vydrží jen krátce, stihne napočítat do třiceti, potom ho cosi přinutí otevřít ústa a zalapat po vzduchu, škytá u toho a v očích má slzy.

Za kbelík plný výkalů se stydí. Když ho Květa odnáší pryč, zavírá oči.

Pak ho přemůže škodolibost. Vlastně to Květě přeje.

Sedí na matraci, kolena přitažená k tělu, a sleduje, jak žena bere kbelík do ruky (v druhé má revolver); vždycky jí při tom na krku vystoupí žíla.

Bohumil Ptáček se jí dívá do obličeje, hledá známku znechucení nebo odporu, ale nenachází nic, co by naznačovalo, že se Květě tahle činnost hnusí. Všechno, co je nějak spojeno s doupětem, vykonává Květa sveřepě a cílevědomě, připomíná zdravotní sestru, je si jista každým ze svých úkonů.

První dny, které Bohumil Ptáček v doupěti strávil, trpěl zácpou. Břicho se mu nafouklo a střeva zkameněla. Jeho tělo ze sebe nechtělo vydat vůbec nic. Napjatě ležel na matraci a uvědomoval si tu ztuhlost uvnitř sebe, zaťatost a neochotu vstoupit do styku s čímkoliv, co ho obklopovalo. Utěšoval se tím, že až se dostane ven, pořádně se vyprázdní.

Nic ho nemohlo přimět k tomu, aby použil ohavný žlutý kbelík u dveří.

Květa poznala, že něco není v pořádku, a velmi záhy přišla také na to co. Změnila mu stravu. Začala mu vařit luštěniny a jako přílohu k obědu mu nosila švestkový kompot. A tělo Bohumila Ptáčka nakonec povolilo. Dostal ze sebe všechno, co až dosud úpěnlivě zadržoval.

Se staženými kalhotami dřepěl na plastovém kbelíku, naříkal a tlačil. Když se očistil toaletním papírem, lehl si čelem ke zdi na matraci, ruce sevřel v pěst a hryzal si klouby.

Připadal si zneužitý.

Bezmocný.

Nebylo tu nic, co by měl pod kontrolou.

Zvítězila nad ním čočka a švestkový kompot.

Na konci ledna se však z vyměšování a toho, co je s ním spojeno, stane rutina. Pošťák se pravidelně vyprazdňuje a Květa po něm stejně pravidelně uklízí. Ostří pošťákovy škodolibosti se otupí o Květin nezúčastněný výraz.

Květa je chladná, profesionální a nesmírně výkonná.

Doupě připomíná dobře promazaný hodinový strojek a Bohumil Ptáček je jeho součástí, minuty a vteřiny se mu zadírají pod kůži a stávají se z nich dny a on pomalu a s údivem zjišťuje, jak snadné je nechat věci plynout.

</section>
