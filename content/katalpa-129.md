---
title: Překvapení
contentType: prose
---

<section>

Jeseniova ulice je na Žižkově.

Květa tam dorazí pozdě odpoledne, kdy, jak doufá, už bude Eva z práce doma. Dům, ve kterém Eva s Alicí bydlí, je třípatrový a Květa si právě čte jména na zvoncích, když vtom ze vchodových dveří vyjde muž se psem a pustí ji dovnitř. V domě Květa chodí ode dveří ke dveřím, hledá Evino jméno. Najde ho ve druhém patře. Dveře jsou natřené nahnědo a na zemi leží rohožka ze sisalových vláken.

Květa chvilku otálí, představuje si, jak bude Eva překvapená. Zaklepe. Dveře nemají kukátko, a tak se Eva nemůže podívat, kdo za nimi stojí. Květa se zrovna chystá zaťukat znovu, když vtom se dveře otevřou. Z úžasu v Evině tváři Květa pozná, že ji dcera opravdu nečekala. Zřejmě se před chvílí vrátila z univerzity, má na sobě sukni s úzkým koženým páskem a je namalovaná.

Co tady děláš? zeptá se Květy a vyhlédne do chodby, jako kdyby čekala někoho dalšího.

Přišla jsem tě navštívit, řekne Květa.

Je nervózní a buší jí srdce.

Dlouho jsme se neviděly.

Na Evě je znát, že ji Květina návštěva netěší.

Stalo se něco? zeptá se a Květa vrtí hlavou.

Nepozveš mě dál?

Eva neochotně ustoupí, počká, až se Květa zuje, a vede ji do kuchyně. Květa se nenápadně rozhlíží po bytě, ještě nikdy tu nebyla.

Kuchyňská linka je poškrábaná a lednice polepená výstřižky z novin a barevnými magnety. Na stole stojí žehlička, dvě dětské lahvičky na mléko a šálek s nedopitou kávou.

Eva se postaví ke kuchyňské lince a založí ruce na prsou.

Měla jsi mi zavolat, řekne.

Květa se lehce opře rukou o stůl. Pod prsty ucítí drobečky.

Chtěla jsem vidět Jaroslava, vysvětlí.

Eva stiskne rty.

Je s Alicí na procházce, řekne a podívá se na hodiny visící nad stolem. Nevím, kdy se vrátí, dodá.

Můžu počkat, navrhne Květa.

Eva jí nenabídla, aby se posadila, a ona cítí, jak ji začínají bolet nohy.

Teď se mi to nehodí, mami, řekne Eva. Musím si připravit nějaké věci do práce.

Květa má sucho v ústech. Požádá Evu o sklenici vody. Pije a Eva ji při tom pozoruje. V očích má tvrdý a nesmlouvavý výraz. Květa by se jí ráda zeptala na hypotéku, ale neodvažuje se. Odloží prázdnou sklenici na stůl.

Mám odejít? zeptá se.

Eva vzdychne.

Alice s Jaroslavem se vrátí nejdřív za hodinu. Jestli tu do té doby vydržíš…

Půjdu, řekne Květa.

Eva ji nezadrží. V předsíni si Květa nazuje střevíce a skloní se, aby si na nich zapnula přezku. Trochu se jí třesou prsty a Eva si nakonec klekne a přezku zapne sama. Květa se dívá na její krátce ostříhané vlasy a diví se, jak moc se jí dcera vzdálila.

Zastavíte se někdy? ptá se. Upeču koláč.

Eva přikývne, ale nic určitého neslíbí. Květa zamíří ke schodišti a Eva zavře dveře.

Když Květa vyjde na ulici, zvedne hlavu a snaží se najít Evino okno.

Záclony ve všech oknech jsou zatažené a dům tichý.

</section>
