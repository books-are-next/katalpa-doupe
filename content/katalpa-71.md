---
title: Dům
contentType: prose
---

<section>

Květa Bohumilu Ptáčkovi vypráví o vile, ve které je uvězněný jako ptačí plod ve skořápce.

Vilu postavil Jiřího otec, jenž byl stejně jako Jiří architektem. Na místě vily původně stál mnohem menší dům, který Jiřího otec nechal strhnout.

Stavba vily trvala dva roky.

Květa se do vily přistěhovala po svatbě, v roce 1953. To už vila několik let patřila státu. Velké místnosti byly přepaženy dřevotřískovými deskami se špatně nahozenou omítkou. Kromě Jiřího rodiny tu žily dvě další rodiny, které se vzájemně obtěžovaly pachem z kuchyně a hlukem.

Život s Jiřího rodiči nebyl pro Květu snadný. Její tchyně nebyla spokojena s ničím, co Květa udělala. Poté co se narodila Eva, se pletla Květě s Jiřím do výchovy. Květa přemlouvala Jiřího, aby se odstěhovali, věřila, že by se jim mohlo podařit získat byt. Jiří byl neoblomný, chtěl zůstat s rodiči.

O tom všem Květa mlčí. Líčí tchyni jako příjemnou a přátelskou ženu.

A co bylo dál? ptá se Bohumil Ptáček.

Všichni bydleli ve vile. Evě udělali dětský pokoj tak, že závěsem předělili už tak malou místnost. Vešla se tam jen postel a nízký stolek, u kterého Eva dělala úkoly.

V září roku 1968 zemřel Jiřího otec na infarkt. Seděl právě na autobusové zastávce a lidé, kteří chodili kolem něj, se domnívali, že je opilý a spí. Večer se u vily objevili příslušníci Veřejné bezpečnosti a Květa si dodnes pamatuje, jak Jiřího matka vykřikla, když se o manželově smrti dozvěděla. Sama ho přežila o dvacet let, zemřela v roce 1988, čtyři roky před tím, než byla vila vrácena její rodině.

Zvenku dům vypadal dobře, řekne Květa. Uvnitř to bylo mnohem horší.

Nejprve se s Jiřím museli zbavit nájemníků, to jim trvalo rok. V roce 1994 odjela Eva do Ameriky a oni se pustili do rekonstrukce. Ta zabrala stejné množství času jako samotná stavba, více než dva roky.

Nechali strhnout dřevotřískové příčky, vyměnili vnitřní dveře a renovovali parkety. Rozhodli se pronajímat podkroví a na inzerát, který dali do novin, se jim jako první přihlásila mladá ukrajinská lékařka. Jiří, který netušil, že se za dva roky bude potýkat s mrtvicí, žertoval a prohlašoval, že je výhodné mít lékaře v domě.

Při zmínce o Jiřím Květě zjihnou oči.

Bohumil Ptáček mlčí.

Prostor mezi ním a Květou je tak naplněný slovy, že se tam žádná další nevejdou.

Květa se zvedne ze židle, ze stolu vezme prázdný talíř od oběda a Bohumil Ptáček si všimne, že revolver zastrčila do kapsy. Obrátí se k němu zády, na jednu dvě vteřiny, které by mohl využít k tomu, aby na ni zaútočil.

Neudělá to a ona za sebou zavře, otočí klíčem v zámku a on zůstane sám i se svou prováhanou příležitostí.

</section>
