---
title: Vězení
contentType: prose
---

<section>

Bohumil Ptáček má: náramkové hodinky, čokoládovou tyčinku, kterou vytáhl z kapsy bundy, a moře volného času.

Je deset hodin večer.

Pošťák sedí na matraci, zády se opírá o zeď a prsty si jemně hladí krk. Od hlasitého křiku ho bolí hrdlo. Místnost je zalitá světlem a on rozhodně nemá v úmyslu zhasnout. Má pocit, že kdyby zhasl, kdyby do místnosti vpustil temnotu, znamenalo by to rezignaci. Den by se přelil v noc a ta v další den a z jediného dne uvěznění by se rázem staly dva.

Bohumil Ptáček je odhodlaný bojovat světlem za svobodu.

Nechápe, proč byl uvězněn. Myšlenky, které se mu rojí v hlavě, mají ostré a špičaté růžky, nejprve ho z nich začne bolet obličej, potom celá hlava. V duchu si přehrává scénu vedoucí k jeho uvěznění.

Přemýšlí, kde se stala chyba, kdy přestal patřit sám sobě a stal se objektem, s nímž může jeho věznitelka nakládat podle libosti.

Co bylo návnadou?

Prosba o pomoc?

Stará židle?

Nebo to bylo v té ženě samotné?

Byla oblečena do květované zástěry a voněla jablky a vanilkovým cukrem.

Nenapadlo ho, že by mu mohla ublížit.

Byla stará.

Poznal to z jejích rukou. Obličeje.

Pohřbila manžela. Není to tak dávno, co jí nosil kondolence.

Proč?

Pomyslí si, že až rozluští ten důvod, bude mít z poloviny vyhráno.

Celé jeho tělo, schoulené na matraci a vystavené světlu zářivky, a mysl, chrlící jednu myšlenku za druhou, touží po odpovědi.

Chce ta žena peníze?

Bohumil Ptáček v duchu přepočítává, kolik mají s Marií našetřeno.

Nebo se mu chce za něco pomstít?

Udělal nějakou zásadní doručovatelskou chybu a ona ho kvůli ní pronásleduje?

Se zavřenýma očima propátrává své nitro. Nenachází nic, co by vrhalo stín na jeho doručovatelskou čest.

Ve dvě hodiny ráno (zářivka u stropu stále svítí) Bohumil Ptáček sní čokoládovou tyčinku. Spolyká ji rychle, na tři kousnutí, protože má hlad. Potom mezi prsty narovná zmuchlaný obal.

Všechno je v pořádku, řekne.

Jeho hlas zní nepřesvědčivě.

Je v místnosti teprve necelých patnáct hodin, a už je z něj uzlíček nervů. Ruce se mu chvějí. Žaludek má stažený úzkostí. Oči ho pálí, jako by byly plné písku, a on si je stále dokola mne.

Krátce před čtvrtou dojde Bohumil Ptáček k přesvědčení, že žena, která ho tu zavřela, je prostě šílená.

Uvěznila ho, protože mohla.

Ze své pozice blázna může udělat prakticky cokoliv.

To není příliš povzbudivá myšlenka a jako loď kotvu s sebou vleče otázku: kdy ho odsud žena pustí?

Pošťákova mysl zatím odmítá uznat fakt, že všechno je tu připraveno pro dlouhodobý pobyt: několik PET lahví s vodou, kyblík s víkem, do kterého už se stihl vyčurat, matrace s pečlivě povlečenou dekou a čistým voňavým prostěradlem.

Bohumil Ptáček pláče.

Stýská se mu po poštovní brašně, která ho vždycky tlačila do ramene.

Stýská se mu po hlasech kolegů a po kávě, kterou si dával, když dorazil z roznášky.

Stýská se mu po Marii.

Ale především pláče proto, že byl tak hloupý a nechal se chytit do pasti.

</section>
