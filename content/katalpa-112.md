---
title: Tanec
contentType: prose
---

<section>

Bohumil Ptáček myslí na Marii.

Patří k němu ještě?

Zůstala venku, zatímco on je zamčený uvnitř.

Se zavřenýma očima leží na matraci a představuje si svou ženu. Je mu dvaačtyřicet, s Marií strávil většinu svého života. Seznámili se v tanečních. Společně zkoušeli waltz, polku a paso doble. On tančil lépe než ona — pokaždé mu šlápla na nohu a zrudla. Měla husté tmavé vlasy, které nosila zapletené v copech. Líbilo se mu to. Ostatní dívky nosily vlasy krátké a naondulované, a ona jako by šla proti proudu, tlusté copy jí visely až pod lopatky.

Marie.

Bohumil Ptáček ochutnává slabiky jejího jména.

Marie.

Marie.

Marie.

Usmívá se. Uvěznění ho pročistilo a otevřelo mu oči, zapomíná na Marii, kterou znal těsně před tím, než ho Květa chytila, v jeho představách je Marie mladá a svěží, Marie dlouhovlasá, tiskne se k němu a poprvé mu dovoluje, aby jí rozepnul halenku a dotkl se ňader.

Mariina ňadra jsou kapitola sama pro sebe, malá a něžná, se světle růžovými bradavkami, vrhají něžný stín na její břicho. On je bere do rukou opatrně, neví, jak přesně je má uchopit, takže mu Marie musí pomoct, položí svou ruku na jeho a tiskne, pevně a cílevědomě, dokud bradavky neztvrdnou a nezačnou ho tlačit v dlani.

Být s Marií znamenalo poznávat stále nové věci — první taneční kroky, cigarety, které ani jednomu z nich nechutnaly, ovocné víno.

Být s Marií znamenalo dotýkat se, jemně tisknout, hladit a přejíždět jazykem; nemyslet na budoucnost a ztrácet se v záplavě slov, vzdechů a pohledů.

Marie měla šedomodré oči, které zprůsvitněly, když jimi procházelo slunce, a které mu působily bouři ve slabinách, kdykoliv se na něj podívala.

Bohumil Ptáček sevře prsty na rukou. Dívá se do stropu, ze kterého visí dlouhé pavoučí vlákno. Přemýšlí o tom, jestli by ho Marie poznala. Už několik měsíců se neviděl v zrcadle, své tělo zná pouze po hmatu. Ochablé svaly, pomalu rostoucí plnovous, bledá kůže.

Změnil se v živočicha, který by dokázal žít pod kamenem; stačí mu slabé světlo žárovky a hromada knih. Je posedlý písmeny a knihy spíše absorbuje, než aby je četl — co jiného by také ve své kobce mohl dělat?

Marie.

Marie.

Marie.

Představuje si, že se jí dotýká, rukama ve vzduchu modeluje její postavu. Posadí se na matraci, čelo si opře o kolena. Potom vstane, opatrně a zamyšleně, zvolna se narovnává, jako by měl křehké klouby, které mohou kdykoliv prasknout. Dojde doprostřed místnosti. Tiše si brouká. Zaujme zvláštní pózu, jako kdyby před ním stála žena. Začne tančit.

Ztuhlýma nohama na podlaze vysekává trojúhelníkový půdorys valčíku.

</section>
