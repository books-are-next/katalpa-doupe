---
title: Hlad
contentType: prose
---

<section>

Na kuchyňském stole leží tác se závinem, který Květa upekla, a revolver.

Před chvílí ho vytáhla z kapsy zástěry. Je krátce po poledni. Bohumil Ptáček je v doupěti už celou hodinu.

Květa myslí na to, co mu za tu dobu proběhlo hlavou. Pochopil, že byl odstřižen od svého dosavadního života a přesazen jinam?

Květa si míchá čaj. Až ho vypije, vrhne se na pošťákovy tašky, po částech vynosí jejich obsah a nakonec je samotné na půdu. Musí to stihnout dřív, než se vrátí Ukrajinka Lara.

Bylo příjemné, že nemusela použít revolver. Vždycky, když ho Květa vezme do ruky, připadá si trapně. Ovšem kdyby se Bohumil Ptáček vzpíral, klidně by se s ním vytasila.

Opatrně ho pohladí špičkami prstů.

Musí pošťáka nechat vyhladovět. Alespoň tři dny mu nedá najíst. Bylo by příliš nebezpečné se k němu teď přibližovat. Je rozčilený a mohl by ji napadnout.

Květa doufá, že po třech dnech bez jídla bude Bohumil Ptáček povolnější.

Klidnější.

Mrzí ji, že s ním zachází takovým způsobem, ale potřebuje se chránit.

Když Květa dopije čaj a sní kousek závinu, zamíří do haly. Otevře dveře do sklepa. Zezdola se ozývají tlumené rány.

Pošťák zuří.

Květa vzdychne. Potom začne zpracovávat pošťákovy tašky.

</section>
