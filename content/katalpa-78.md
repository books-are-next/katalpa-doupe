---
title: "Hideki a\_Akiko"
contentType: prose
---

<section>

V roce 1980 je Akiko pětadvacet let.

Právě dokončila studium na univerzitě a už tři měsíce pracuje v knihovně. Vrací do regálů vypůjčené knihy a na malém vozíku přiváží ze skladu nové. Práce není náročná a Akiko baví. Ráda se dotýká knih a těší ji, že součástí jejího zaměstnání je četba literárních časopisů, vystřihování recenzí na jednotlivé tituly a jejich vyvěšování na nástěnku ve vstupní hale knihovny.

Hideki je jedním z několika Japonců, kteří jsou v knihovně registrováni. Akiko si ho poprvé všimne v srpnu. Město je roztopeno letním žárem a v knihovně není klimatizace.

Hideki má na sobě černé kalhoty a košili zapnutou až ke krku a na rozdíl od Akiko není ani trochu zpocený. Na nose mu sedí malinké stříbrné brýle, a když podává Akiko průkazku, dívka postřehne, že má dlouhé prsty s pečlivě ostříhanými nehty.

Hideki chodí do knihovny pravidelně, každou středu, a Akiko brzy začne dbát na to, aby v tu dobu stála u výpůjčního pultu právě ona. Snaží se s Hidekim zapříst hovor, ale jemu nikdy není do řeči. Odevzdá svou průkazku a zmizí v čítárně.

Jednou ho Akiko potká ve městě. Okamžitě ho mezi lidmi pozná. Přestože je Japonec, je vyšší než většina ostatních. Stojí na přechodu a líže zmrzlinu. Od Akiko ho oddělují dva proudy aut. Po chvíli padne zelená a lidé přecházejí silnici.

Akiko zůstane stát.

Čeká na Hidekiho.

Hideki ji lhostejně přejede očima a chce pokračovat v cestě. Akiko si s jemným zatrnutím uvědomí, že ji nepoznal, a dřív, než ztratí odvahu, ho uchopí za loket.

Hideki-san, řekne mu japonsky a on ztuhne.

Zmateně na ni pohlédne a ona zčervená.

Jsem Akiko Kawabata, pokračuje odvážně. Z knihovny.

V očích se mu mihne poznání.

Dobře, řekne a Akiko se rozpačitě usměje.

Stále ho drží za loket, jako kdyby byla tonoucí a on ji mohl zachránit. Hideki se podívá na její ruku a ona ji rychle stáhne.

Musím jít.

Hideki neurčitě ukáže před sebe.

Promiňte, řekne Akiko. Nechtěla jsem vás zdržet.

Dívá se, jak Hideki odchází, a tváře jí planou.

Je zamilovaná.

Do jeho jména, které znamená „nádherná příležitost“, do štíhlých prstů se světlými oválky nehtů, do zarputilosti, s níž se každou středu pouští do sebraných spisů Vladimira Nabokova a pročítá je svazek za svazkem.

—

Rodiče Akičiny matky Fumiko přišli do Spojených států na začátku dvacátých let stejně jako rodiče jejího otce Takašiho. Usadili se v Minneapolisu, kde se jim v rychlém sledu narodily čtyři děti, Akikina matka Fumiko byla prvorozená.

V roce 1942 byla celá rodina deportována do internačního tábora ve Wyomingu.

Po propuštění se rodina vrátila do Minneapolisu. Fumiko vystudovala výtvarnou výchovu a začala se živit jako ilustrátorka dětských knih. Se svým budoucím mužem se seznámila v Japonském klubu na 34. ulici a vzali se v roce 1954, týden poté, co Spojené státy odpálily na atolu Eniwetok vodíkovou bombu a radioaktivní spad ozářil dvě desítky japonských rybářů.

Akičina matka i otec byli otevření a optimističtí. Narodili se v Americe a spíše než za Japonce se považovali za Američany. Kromě Akiko vychovali ještě dva její bratry, Hirojuki se stal učitelem na střední škole a Norio vstoupil do armády.

Akiko prožila šťastné dětství. Dům, ve kterém vyrůstala, byl sice na okraji města, v nepříliš bohaté čtvrti, ale byl plný barev a matčiných obrazů. V oknech visely červené a oranžové závěsy a průsvitné krystaly, v nichž se zachycovalo světlo.

V podkroví žili Fumičini rodiče. S těmi musela Akiko mluvit japonsky, protože jejich angličtina byla děravá a plná chyb. Akiko za nimi často chodila a milovala vůni tyčinek, které její babička zapalovala před malým oltářem.

Kdykoliv Akiko později vzpomínala na své dětství, myslela na ně jako na něco teplého a příjemného, na rozdíl od Hidekiho, pro kterého se dětství stalo zdrojem frustrace.

—

Také Hidekiho rodiče Kaoru a Seidži se narodili ve Spojených státech. Vzali se v roce 1939 a o tři roky později skončili v internačním táboře Heart Mountain.

Tábor jim změnil život.

Kaoru v něm potratila své první dítě, a zatímco krvácela na lůžku v nízkém, špatně vytápěném domě, Seidži sháněl lékaře. Nakonec se nad Kaoriným tělem sešli dva, japonský a americký; japonský lékař připravil pro Kaoru nálev z bylin, který měla několikrát denně pít, aby se vyčistila. Americký lékař předepsal Kaoru antibiotika, zvedl jí nohy a vyčistil ji chirurgickou škrabkou.

Už nikdy nebudete mít děti, řekl jí, když z ní odstraňoval krvavé cucky.

Naštěstí se mýlil. Po propuštění z tábora Kaoru ještě několikrát otěhotněla a pokaždé potratila, dítě se jí podařilo donosit teprve v roce 1953. A vzhledem k tomu, že jí po porodu vzali i zjizvenou a nespolehlivou dělohu, byl Hideki jejím prvním a posledním dítětem zároveň.

Nevěř Američanům, řekla Kaoru Hidekimu, když mu bylo šest let a začal chodit do školy, kde každý den zahajovali přísahou vlajce.

Hideki věděl, že rodiče byli zavření v internačním táboře, přestože se sami narodili v Americe, vychodili americké školy, a dokonce odváděli americké vládě daně.

Nevěř Američanům, opakovala jeho matka, zahořklá a předčasně zestárlá.

Jeho otec mlčel. A Hideki zkoumavě pozoroval tváře svých spolužáků a uvažoval nad tím, který z nich by ho zradil.

Připadal si vykořeněný. Nepatřil mezi Američany a nepatřil ani mezi Japonce, přestože s prarodiči, dokud žili, mluvil jedině japonsky. Jeho izolaci ve školní třídě prohloubilo také to, že mu nešel žádný sport, zato rád četl a vynikal v matematice a fyzice.

Musíš být lepší než oni, poučovala Hidekiho matka. Tak, aby na tebe nemohli.

Hideki složil zkoušky na nižší i vyšší střední s výborným prospěchem. Začal studovat matematiku a kybernetiku na univerzitě. V jasném a přehledném světě čísel si připadal jistě.

Čísla nerozlišovala lidi na Japonce a Američany.

Stejně jako matematika Hidekiho uklidňovala četba. Pravidelně chodil do knihovny.

Četl systematicky.

Německou literaturu, literaturu francouzskou a ruskou.

Když mu v jednadvaceti zemřela matka, měl rozečtenou Selmu Lagerlöfovou.

A když se seznámí s Akiko, dočítá povídky Vladimira Nabokova.

—

Zamilovaná Akiko přemýšlí, jak na sebe Hidekiho upozornit.

Ráno, než jde do práce, si pečlivě vybírá šaty a před zrcadlem si pročesává dlouhé vlasy. Začala používat rtěnku a nosit boty na podpatku.

Hideki však na žádné změny v jejím vzhledu nereaguje. Zdá se, že je vůči ní zcela imunní.

Na konci října se proto Akiko rozhodne přistoupit k činu. Ve skladě, do kterého se chodí přes čítárnu, si naloží vozík knihami. Opatrně vyhlédne pootevřenými dveřmi a ujistí se, že Hideki sedí u jednoho ze zadních stolků. Pak, rychle a s hlavou skloněnou, vyjede ven. Předstírá, že chce projet kolem Hidekiho stolku, a místo toho, aby ho minula, do něj prudce narazí. Knihy se rozsypou po podlaze. S krátkým stříbrným zábleskem spadnou na zem také Hidekiho brýle a rozbijou se.

Akiko sbírá knihy a omlouvá se. Hideki na dlaň smete sklo ze svých brýlí. Akiko trvá na tom, že s ním půjde koupit nové. Hideki se brání, ale ona ho neposlouchá. Čekala už příliš dlouho. Domlouvá se s kolegyní, která za ni vezme službu, a když Hideki vychází z knihovny, přidává se k němu.

Hideki nemá tušení, kde se nachází nějaká optika, a tak skoro hodinu bloudí centrem města, než najdou obchod s brýlemi ve výloze. Hideki neochotně vytahuje brýle s rozbitými čočkami a zaměstnanec optiky ho ujišťuje, že nová skla budou hotová do tří dnů. Akiko otevírá peněženku a platí zálohu. Potom vycházejí ven. Na to, že je říjen, je docela pěkný den, svítí slunce a vane slabý, teplý vítr.

Procházejí kolem kina Cinema Line a Akiko si všimne plakátu s nezaměnitelným profilem Alfreda Hitchcocka. Půl roku po režisérově smrti tu uvádějí retrospektivu jeho filmů.

Akiko se zastaví a zeptá se Hidekiho, jestli by nechtěl jít na některý z Hitchcockových filmů. Hideki krátkozrace mžourá na program.

Slíbí Akiko, že až mu opraví brýle, půjde s ní na Ptáky.

Poprvé se políbí po skončení filmu. Iniciativa vyjde od Akiko. Stoupne si na špičky a obejme Hidekiho kolem krku, takže Hideki musí sklonit hlavu. Akiko mu přitiskne rty na ústa. Na rozdíl od Hidekiho se už kdysi líbala, proto má víc zkušeností. Když Hidekiho pustí, ten o pár kroků ustoupí, sundá si nové brýle a rozpačitě si čistí skla. Akiko se cítí hloupě. Vyčítá si, že se unáhlila. Proto ji překvapí, že se na ni Hideki usměje a v proudu lidí, kteří je míjejí na Park Avenue, nahmatá její ruku.

Vezmou se o rok později, jakmile Hideki dokončí doktorát a začne pracovat jako asistent na univerzitě. Najdou si malý byt na okraji města a pokoušejí se o dítě. Protože se jim ani po dvou letech nedaří založit rodinu, oba absolvují řadu lékařských testů. Ukáže se, že chyba je na straně Akiko, jejíž vaječníky nedokážou produkovat dostatečně zralá vajíčka.

Sen o početné rodině se rozpadá.

Hideki a Akiko místo toho cestují. Navštíví Benátky a Londýn.

Když je Hidekimu čtyřiačtyřicet, nastoupí jako programátor do počítačové firmy Citylight. Je mezi deseti zaměstnanci jediný Japonec a vzpomene si na matčinu radu, aby nevěřil Američanům. S odstupem několika let si uvědomuje, jak byla Kaoru zatrpklá. Přesto se mu po ní zasteskne.

V počítačové firmě má Hideki tak vysoký plat, že si s Akiko mohou dovolit hypotéku a dům na Columbus Avenue.

V zimě Hideki odklízí sníh z příjezdové cesty, aby mohl snadno vyjet s autem.

V létě hnojí a seče trávník.

Jednou ročně s Akiko létají do Kalifornie, kam se už před lety přestěhovali Akičini rodiče.

Život po Akičině boku připadá Hidekimu snadný a předvídatelný. Milují se pravidelně, dvakrát týdně, a díky Akičiným vaječníkům si nemusejí dělat starosti s antikoncepcí.

Pravidelně se také setkávají s přáteli (americké manželské páry, žádní Japonci) a společně vaří nebo grilují.

Navzdory tomu, jak dobře uspořádaný mají život, se občas Hidekimu zdají noční můry. Vidí v nich nízké budovy internačního tábora, o kterých mu vyprávěla Kaoru.

Své ženě o svých snech nic neříká. Nechce, aby ho litovala. Její rodinu tábor nepoznamenal tak jako jeho.

Čas od času má Hideki pocit, že mu matka předala něco ze své hořkosti. Připadá si bezvýznamný, a zároveň nedoceněný. Akiko na něm okamžitě pozná, že má špatnou náladu, a chce vědět proč. Hideki neví, co jí na to má říct, a tak se zavírá v pracovně. Řeší matematické úlohy nebo chystá nějaký program do práce a cítí, jak ho pocit nedostatečnosti, jenž ho užíral, pomalu opouští.

A potom, jednoho dne, všechna úzkost a strach, které se v něm hromadily od dětství, vyjdou na povrch, avšak ne u něj, ale u Akiko, vykvetou jí v prsou, zrodí se její vlastní Heart Mountain, projeví se nespravedlnost světa, kterou Hideki podvědomě očekával, rakovina.

</section>
