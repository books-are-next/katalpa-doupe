---
title: Nemoc
contentType: prose
---

<section>

Týden poté, co byl venku, Bohumil Ptáček onemocní.

Když k němu Květa sejde s obědem, zjistí, že pošťák nesnědl ani snídani. Leží na matraci stočený do klubíčka, vlasy má mokré a slepené potem.

Květa u dveří váhá. Neví, jestli to není lest. Nakonec k pošťákovi dojde a položí mu ruku na čelo. Je horké.

Květa ustoupí.

Jste vzhůru? zeptá se.

Bohumil Ptáček otevře oči a pohne suchými rty. Květa zahlédne bledou špičku jazyka.

Přinesu vám léky, řekne.

Pošťák mlčí. Kolena má přitažená k hrudi a objímá je rukama.

Květa se vrátí do svého bytu a z lékárničky vezme prášky proti horečce a na bolest. V kuchyni uvaří šípkový čaj, počká, až vychladne (horká voda zabíjí vitamin C) a vymačká do něj citrón. Pak znovu sejde do doupěte. Položí léky vedle pošťákovy matrace.

Ráno, v poledne a večer si vezměte dva, řekne.

Bohumil Ptáček neodpovídá. Květa se dotkne jeho ramene.

Slyšíte mě?

Pošťák zabručí. Když ho Květa večer přijde zkontrolovat, zjistí, že z platíčka zmizely čtyři tablety. Potěší ji, že ji Bohumil Ptáček poslechl.

To, že ji teď pošťák potřebuje mnohem víc než obvykle, Květu plní zvláštní energií. Dlouho do noci sedí v kuchyni a plánuje mu jídelníček, masové vývary a zeleninové kaše, všechno jemné a hladké, aby to Bohumilu Ptáčkovi nepodráždilo hrdlo a nenutilo ho to ke kašli, mleté kuřecí masíčko a polévka z morkové kosti.

</section>
