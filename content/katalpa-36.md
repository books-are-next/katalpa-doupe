---
title: Stesk
contentType: prose
---

<section>

Listopadové noci v Praze jsou studené a deštivé.

Hoang Thi Anhová nemá evropský déšť ráda.

Déšť ve Vietnamu byl teplý a voněl. I když padal ve městě, nesl v sobě příslib dobré úrody. Hnal se ulicemi a zvonil o plechové střechy.

Pražský déšť je špinavý a končí v kanálech.

Hoang ho pozoruje oknem. Je bosa. Na sobě má noční košili a kabátek od pyžama. Deku si opět položila na zem.

Stýská se jí po domově.

</section>
