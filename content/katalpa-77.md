---
contentType: prose
---

<section>

Velká čínská zeď

V lednu je Minneapolis zapadaný sněhem.

V bílém městě plánuje Hideki cestu kolem světa.

Pořídil si tlustý zápisník, do nějž píše města, která chce navštívit. Tchyně s tchánem považují jeho cestu za bláznovství.

Akiko mlčí. Zabalená do deky sedí na pohovce v obývacím pokoji a poslouchá, jak jí Hideki předčítá z bedekrů. Oči jí svítí, má horečku, její tělo bojuje s infekcí.

Na Hidekiho cestu padnou téměř všechny úspory. V práci si vzal několikaměsíční neplacené volno. Přál by si, aby Akiko mohla jet s ním. Zdravá Akiko, ne ta zoufalá troska, v kterou se jeho žena proměnila.

Marně se pokouší vzbudit v ní nadšení.

Projdu se po Velké čínské zdi, říká.

Posadí se vedle Akiko na pohovku.

Podíváme se, co se tu o ní píše.

Otevře průvodce. Akiko se dotkne jeho ruky. Podívá se na ni. Všimne si, že má suché rty. Podá jí sklenici s vodou a Akiko se napije.

Článek o Velké čínské zdi je nudný a zdlouhavý, ale Hideki je vytrvalý, přečte ho od začátku do konce. Když dočte, v místnosti zavládne ticho. Akiko má zavřené oči.

Usnula.

Hideki opatrně vstane a dojde do kuchyně, kde Akičina matka chystá oběd. Hideki pozoruje, jak odměřuje rýži a sype ji do hrnce. Na kuchyňské lince leží filety z lososa, mají sytě růžovou barvu.

Fumiko se nemůže s Hidekiho cestou smířit. Je přesvědčena o tom, že Akiko se měla s Hidekim rozvést, dokud byl ještě čas.

Fumiko je pětasedmdesát, nejhorší nemocí, kterou překonala, byla chřipka a její dcera umírá.

Hideki stojící u dveří kuchyně si odkašle. Přeje si, aby na něj Fumiko promluvila. Ta se však dál věnuje vaření, do litinového pekáčku krájí máslo a pokládá na něj lososa, malými nůžkami stříhá bylinky. Hideki je pro ni neviditelný. Po nějaké chvíli to Hideki vzdá.

Ztěžka vyjde do patra. Na toaletě se vymočí, a když si v koupelně myje ruce, dívá se do zrcadla. Překvapuje ho, jak zdravě vypadá. Má hladkou napjatou pleť a jasné oči.

Ušklíbne se a zamrká.

Zdolá Velkou čínskou zeď a pošle Akiko fotky. Tolik fotek, aby měla pocit, že tam byla s ním.

Hideki se skloní nad umyvadlem a vypláchne si ústa. Nedokáže se zbavit hořkosti, která se mu usadila vzadu na patře.

</section>
