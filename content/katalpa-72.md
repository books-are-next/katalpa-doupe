---
contentType: prose
---

<section>

Cesta

Hidekimu to přijde jako dobrý nápad.

Útěk, samozřejmě, ale dobře naplánovaný útěk.

Omluvitelný.

Vybere si dobu mezi dvěma chemoterapiemi a řekne o tom Akiko. Nemá odvahu se jí při tom dívat do očí, hledí někam za ni, částečně z okna a částečně do zdi, a Akiko vidí jen periferně.

Chceš odjet? zeptá se ho.

Jen na pár měsíců, řekne Hideki, i když oba vědí, že pár měsíců je možná to jediné, co Akiko zbývá.

Kam?

Hideki začne překotně mluvit. Vypráví o místech, jež si ukazovali v atlase.

Vyslovuje všechna ta jména (Praha, Brusel, Madrid), která znali pouze z rejstříku a která jí Hideki předčítal, když měla bolesti a nemohla spát.

Akiko neví, co na to říct. Uvědomuje si, že nezáleží na tom, jestli je Hideki v motelu na okraji města nebo na opačném konci zeměkoule. Důležité je, že nebude s ní.

Pocítí hořkost a zmatek.

Zavře oči a Hideki, stojící před ní, zmizí.

Oba mlčí.

</section>
