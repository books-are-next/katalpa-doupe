---
title: Pod hladinou
contentType: prose
---

<section>

Téže noci, kdy se Květa, rozrušená, ale šťastná, beze spánku převaluje na posteli a Bohumil Ptáček v doupěti pláče, si Hideki Ikeda prohlíží dárky, které koupil Akiko k Vánocům.

Hedvábné pyžamo.

Kašmírový svetr.

Nejnovější knihu Philipa Rotha.

Teplé vlněné ponožky, protože Akiko si neustále stěžuje, že má studené nohy.

Tenký stříbrný náramek.

Hideki si žádný z dárků nenechal zabalit. Než je dá Akiko, potřebuje je sám ohmatat a prozkoumat.

Vtisknout se do nich.

Hideki sedí v pracovně, u svého psacího stolu. Na monitoru počítače běhají čísla generovaná programem, na němž Hideki právě pracuje.

V místnosti je tma, světlo, které vydává obrazovka, je slabé, připomíná jemně zakalenou vodu.

Ve vedlejším pokoji Akiko spí.

</section>
