---
contentType: prose
---

<section>

Nezvaný host

Hideki je už tři dny doma.

Na letiště pro něj přijel tchán Takaši, naložil Hidekiho zavazadla do auta a pomalu se zařadil do provozu. O Akiko spolu nemluvili. Doma Hideki zamířil nejprve do koupelny, pečlivě si mydlil ruce a Fumiko mu vykládala o morfiových injekcích.

Akiko spala. Závěsy v ložnici byly zatažené a na nočním stolku svítila lampička. Hideki po špičkách došel k posteli. V pokoji visel nepříjemný pach potu, moči a ještě něčeho chemického, co nedokázal identifikovat.

Při pohledu na Akiko pochopil, že umře. Stál nad ní a prohlížel si ji. Měl chuť ji k sobě přitisknout, silně a nemilosrdně, rozdrtit jí kosti a vymáčknout z ní tu nemoc, donutit ji zůstat naživu.

Má velké bolesti? zeptal se Fumiko a ta se na něj podívala tak, že se radši stáhl. Zavřel se v koupelně, svlékl se a postavil se pod sprchu; sprchoval se horkou vodou, poléval si hlavně obličej, protože nechtěl vědět, jestli pláče. Když vyšel ze sprchy, měl červené a podrážděné oči a chtělo se mu zvracet.

Akiko se probudila večer, Fumiko jí za záda strčila polštář a posadila ji, Hideki si k její posteli přinesl židli, ale nakonec se usadil na pelest. Vzal Akičinu ruku do dlaní, měla suchou a příjemně teplou kůži, vystouplé klouby a bledé nehty, jako by je už srdce nestačilo zásobovat krví.

Hideki, řekla Akiko a jeho polil stud za ty tři měsíce, kdy tu nebyl a kdy umírala sama.

Mlčeli a ona po chvíli znovu usnula, spala s otevřenýma očima, jako by ho chtěla hlídat. Opatrně ji položil, ostýchal se dotýkat jejího těla. Potom sešel dolů, Fumiko byla v kuchyni, na stole stála papírová krabice. Co je to? zeptal se a Fumiko mu gestem naznačila, aby ji otevřel.

Udělal to a díval se na desítky fotek, které poslal Akiko ze svých cest. Na čele mu vyrazil pot. Nahrnul snímky zpátky do krabice a odnesl si ji do pracovny. Posadil se ke stolu a začal si fotky prohlížet, barevné nicneříkající obrázky, důkaz jeho pošetilého útěku.

V jednu hodinu ráno ho přemohla únava, rozpačitě si uvědomil, že si bude muset lehnout vedle Akiko, a přepadl ho strach, že v noci zemře a on se probudí vedle její mrtvoly.

Fumiko si v jídelně četla, došel k ní a pokorně se jí zeptal, jestli nemá nějaké prášky na spaní. Vytáhla lahvičku a dala mu dvě bílé pilulky, Hideki je zapil vodou z kohoutku a odhodlaně se vydal do ložnice. Lampička na nočním stolku byla stále zapnutá a on si pomyslel, že se Akiko začala bát tmy.

Postel byla studená a povlaky voněly prádelnou.

Akiko spala úplně tiše a on, navzdory práškům na spaní, nemohl zabrat, civěl do stropu a říkal si, že takhle nějak vypadá peklo.

Teď, po třech dnech, nemá Hideki na starosti nic jiného než vysedávat u Akiko a čekat. Trochu jí vyprávěl o své cestě, ale Akiko neudrží dlouho pozornost. Často zvrací a on jí před ústy přidržuje misku. Pomáhá Fumiko Akiko omývat, obrací ji na posteli, a když jí Fumiko podkládá mísu nebo mění pleny, otáčí se k oknu a předstírá, že se dívá na ulici.

Akiko chce, aby vzpomínali na to, jaké to bylo, když byli mladí.

Vzpomínáš, jak jsme se seznámili? ptá se a on si matně vybavuje knihovnu (Nabokov), rozpačitý sex a večeře při svíčkách.

Třetí noc poprvé uslyší Akiko hýkat. Nejprve neví, co je to za zvuk, vyděšeně se posadí na posteli a zalapá po dechu, teprve pak pochopí, že ty zvuky vydává jeho žena.

Nakloní se nad ni a zjistí, že Akiko se dívá někam do neznáma, ústa má roztažená a povystrčený jazyk, vydává zvuky jako osel. Fumiko, která spí ve vedlejším pokoji, se objeví s injekcí morfia, rozsvítí hlavní světlo a uchopí Akičinu paži. Hideki schová hlavu pod peřinu a uvědomí si, že se mu třesou ruce — pevně je sepne pod břichem a začne si kousat ret; Akiko pomalu utichá a jemu dojde, že bolest ustupuje.

Rád by Akiko ulehčil, ale neví jak. Fumiko je rychlá a výkonná a mnohem užitečnější než on. Ve vlastním domě si Hideki připadá jako nezvaný host, spokojí se tedy s tím, že začne vařit, mýt nádobí a prát. Jako pilná hospodyňka běhá po schodech a utírá prach, vysává a rovná rámy obrazů, které visí nakřivo.

V noci se ubezpečí, že Akiko spí, potom se k ní jemně přitulí a tiše, aby ji nevzbudil, jí řekne, že ji miluje.

</section>
