---
contentType: prose
---

<section>

Vyprávění

Květino vyprávění připomíná dobře upředenou nit.

Mluví o svých rodičích, elegantní a laskavé mamince, o tatínkovi, který byl jako skála: klidný, spolehlivý a za všech okolností se usmíval.

Nikdy mamince nebyl nevěrný, řekne Květa.

O tetě Lídě se nezmíní.

Bohumilu Ptáčkovi je to jedno. Už si zvykl na to, že lidé vystupující v Květiných vzpomínkách se podobají dobře naleštěným zrcadlům, jsou bez kazu a nudní.

—

V polovině února, po osmi týdnech strávených v doupěti, dospěje Bohumil Ptáček k přesvědčení, že Květa ho tu zavřela jen proto, aby mu vylíčila, jak skvělý život vedla.

Vyrostla jako milované dítě, vdala se za muže, který se jí líbil, porodila mu dceru, a kdyby do jejího života nezasáhla Jiřího mrtvice, žila by šťastně a spokojeně dodnes.

Mrtvice, řekne Květa. A zrovna Jiří. Jedl zdravě a sportoval. Chodil běhat.

Zadívá se na pošťáka a ten si uvědomí, že od něj očekává vyjádření soucitu, nevěřícný úsměv. Zatne zuby a odvrátí hlavu. Nejraději by se vmáčkl do stěny, o kterou se opírá.

Má rozečtený špionážní román a rád by se k němu vrátil, ale je mu jasné, že Květa bude ještě nějakou dobu vykládat.

Květa vzpomíná na Jiřího.

Měl úzké boky a široká ramena, řekne a stydlivě pohlédne na Bohumila Ptáčka. Ale takové věci vás asi nezajímají.

Jenže na tom, co Bohumila Ptáčka zajímá, vůbec nezáleží. Všechno, co se odehrává v doupěti, má ve svých rukou Květa a ta, jako nějaká zvrácená karikatura Šeherezády, přichází každý den a mluví a mluví.

Bohumil Ptáček věří, že pro Jiřího byla mrtvice vysvobozením.

Když ten den Květa odejde, položí se na matraci a zhluboka oddechuje. Je vyčerpaný, a to nedělal nic jiného, než několik hodin v kuse poslouchal, co Květa říká.

Bohumil Ptáček zavře oči a pomalu sbírá síly. V duchu počítá do stovky a pak ještě jednou.

Nakonec se vzepře na všechny čtyři, zhluboka se nadechne a začne hlasitě řvát, aby alespoň na chvíli přehlušil Květin hlas, to nekonečné klubko slov, které se v jeho nitru odvíjí stále dál, bez ohledu na denní dobu a na to, jestli má hlad, nebo je nasycený, slova v něm rezonují a řadí se do vět; Jiří měl štíhlé boky a široká ramena — slova, slova, slova, která nelze neslyšet.

</section>
