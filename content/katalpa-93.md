---
contentType: prose
---

<section>

Sůl

V srpnu roku 1955 vila na Hanspaulce už několik let patří státu.

Květa s Jiřím bydlí u Jiřího rodičů v nevelkém třípokojovém bytě. Oba Jiřího rodiče jsou v důchodu. Otec, který býval architektem, je zvyklý hodně číst a matka, pyšná na to, že si třicet let udržuje stejnou figuru, nosí i doma šaty, které si nechala šít před válkou v nejlepších salónech.

Květa se pokaždé v její přítomnosti cítí nesvá. Ví, že ji tchyně nemá ráda. Nemůže svému synovi odpustit, že se oženil s pouhou účetní.

Květa vaří zeleninovou polévku. Právě uplynulo sedm měsíců od jejího posledního potratu a oni se s Jiřím pokoušejí o další dítě. Ačkoliv se při tom snaží být potichu, Květa má strach, že je přes tenkou stěnu slyší Jiřího rodiče.

Zasněně stojí nad hrncem s bublající polévkou, když vtom zaslechne kroky. Do kuchyně vejde tchyně. Z věšáku stáhne zástěru a uváže si ji v pase a za krkem. Jednou rukou si přihladí vlasy a skloní se nad hrncem.

Pěkně to voní, řekne a natáhne ruku.

Květa jí podá lžíci. Jiřího matka si nabere polévku a ochutná.

Málo slané, řekne.

Květa vezme ze slánky sůl a nasype ji do polévky. V kuchyni je horko a Květa cítí, jak jí na zádech vyrazil pot. Je léto a ona je bosá, zatímco Jiřího matka má střevíce na podpatku.

Tchyně znovu ochutná polévku. Na bradě jí zůstane kousek vajíčka.

Málo slané, řekne.

Květě se zatmí před očima. Prudce se jí rozbuší srdce. Třesoucíma se rukama sejme ze slánky víčko. Pak celý obsah slánky vyklopí do polévky.

Jiřího matka pevně sevře rty.

Tu polévku sníš, řekne. Do poslední kapky.

Květa odtáhne hrnec ze sporáku.

Sedni si, přikáže jí tchyně a Květa ji poslechne.

Dívá se, jak Jiřího matka polévku míchá, pak ji opatrně nabírá a dává na talíř, který postaví před Květu.

Jez!

Květa nabere a polkne první lžíci. Má pocit, jako by snědla hrst špendlíků. Do očí jí vstoupí slzy.

Jez! řekne tchyně a Květa polkne ještě dvě lžíce, pak jí do úst vystoupá žluč.

Vyskočí, doběhne k výlevce, plive a dáví se. Tchyně jí podá utěrku, aby si mohla osušit ústa. Tváří se spokojeně. Přesolenou polévku vylije do odpadu, a protože Jiří i jeho otec jsou na polévky zvyklí, udělá rychlou polévku z mléka a krupice. Mléka mají dost, Květa pracuje jako účetní v jedné pražské mlékárně a každý týden nosí domů nejméně litr sladkého, plnotučného mléka.

</section>
