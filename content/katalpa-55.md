---
title: Zázrak
contentType: prose
---

<section>

Do Štědrého dne zbývá necelý týden.

Květa koupila vánočku.

Krájí ji na tenké plátky, které maže máslem a pokládá na plastový talířek. Chystá pošťákovi snídani. V umělohmotné konvičce, kterou pořídila v supermarketu, už vylouhovala čaj.

Když má hotovo, zamíří do koupelny. S tím, co vidí v zrcadle, je spokojená. Oči jí září a tváře má červené. Vypadá zdravě. Poklepe si na pravou kapsu. Revolver je na svém místě.

Otevře dveře do sklepa a sejde dolů. Talíř s vánočkou a konvici s čajem odloží na schody.

Za dveřmi doupěte je ticho.

Květa lehce zaťuká.

Nic.

Sevře ruku v pěst a zabuší silněji.

Otevřu teď dveře, zavolá.

Doufá, že ji Bohumil Ptáček slyší.

O nic se nepokoušejte, mám zbraň, pokračuje.

S revolverem v ruce se jí špatně odemyká. Vytáhne zámek z petlice a pak odemkne dveře.

Mám zbraň, opakuje, když sahá po klice.

Hlas se jí maličko chvěje. Škvírou nahlédne do doupěte. Dívá se na Bohumila Ptáčka a ten se dívá na ni. Má vytřeštěné oči a pootevřená ústa.

Jestli se hnete, budu střílet, řekne Květa.

Když to vysloví, zalije ji zvláštní teplo, uvědomí si, jakou má nad pošťákem moc.

Bohumil Ptáček, který netuší, že revolver není nabitý, na ni zírá jako na zjevení. Je oblečen do svého pošťáckého stejnokroje, má svetr a košili s vázankou a jediné, čeho je schopen, je zaklesnout prsty za uzel kravaty a pořádně za ni zatahat.

Přinesla jsem vám snídani, řekne Květa.

Co ode mě chcete? zachraptí pošťák. Peníze?

Květa zavrtí hlavou.

Dejte ruce za záda, řekne. A sedněte si na matraci.

Bohumil Ptáček ji poslechne. Květa vezme ze schodů talíř s vánočkou a vejde do doupěte. V jedné ruce má revolver, kterým míří na Bohumila Ptáčka, v druhé talíř, který položí na stůl. Stejně to zopakuje s čajem.

Doufám, že pijete černý, řekne.

Ještě ji čeká operace s kbelíkem na čurání. Netěší se na ni. Ví, že plný kbelík unese, nacvičila si to tak, že ho naplnila vodou a zkoušela zvedat na židli. Ale má strach z toho zranitelného okamžiku, kdy se bude muset k pošťákovi otočit zády, aby mohla kbelík zdvihnout a vynést za dveře.

Zůstaňte sedět, přikáže mu, ačkoliv Bohumil Ptáček ani nenaznačil, že by se chtěl pohnout — dřepí na matraci, v prstech žmoulá kravatu a hryže si spodní ret.

Kbelík s močí není tak těžký, jak se Květa obávala. Vynese ho za dveře a zamkne. Chodbou pak dojde do malé prádelny, kde je výlevka. Vyprázdní kbelík a opláchne ho nad vanou. Není to o nic horší, než když musela pečovat o Jiřího a udržovat ho v čistotě.

Jdu dovnitř! zaklepe znovu na pošťákovy dveře.

Odemkne je a hned na něj zamíří revolver. Bohumil Ptáček stále posedává na matraci, ale zatímco tu nebyla, stihl se obsloužit, talířek s vánočkou je prázdný.

Květa se usměje.

Ještě máte hlad? zeptá se.

Pošťák zavrtí hlavou. Květa pozná, že jí lže.

K obědu bude ryba, řekne mu. Jíte ryby?

Co po mně chcete? vykřikne pošťák. Kdy mě pustíte ven?

Květa se přestane usmívat.

Jste zlobivý, řekne. Ale to vás přejde.

Pošťák na ni nevěřícně civí. Květa vyjde z doupěte a zamkne za sebou. S revolverem v ruce zamíří do předsíně, teprve pak zbraň zastrčí do kapsy. Z mrazničky vytáhne kostku rybího filé a nachystá si brambory na loupání. Potom z krabičky vyloví tři cigarety, v obývacím pokoji se s nimi postaví k oknu a postupně je vykouří.

—

Po Jiřího smrti praskl Květě koutek úst. Nejprve si toho nevšímala, později, když se prasklina prohloubila a rozšířila tak, že jí vadila při jídle, se ho pokoušela sama vyléčit.

Mazala si ústa měsíčkovou mastí, vazelínou, vepřovým sádlem a olivovým olejem. Nic z toho nezabíralo a nepomohla ani antibiotická mast, kterou jí předepsal lékař. V pravém koutku úst jí neustále stála kapka krve nebo hnisu a při každém jídle se rána otvírala. Teprve když Květa zahájila stavbu doupěte, koutek se začal hojit. S každým dalším balíkem novin, který Květa do doupěte přivlekla, to bylo lepší.

Jako kdyby budovala nejen tkáň doupěte, ale i svou vlastní.

Doupě bylo požehnáním, malým zázrakem.

</section>
