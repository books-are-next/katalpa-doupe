---
contentType: prose
---

<section>

Rejstřík v atlase

V polovině ledna začne Akiko čurat krev.

Vyšetření v nemocnici odhalí metastázy v ledvinách. Operace je vyloučena, lékaři v Abbottově nemocnici se pokusí nádory zničit chemoterapií a ozařováním.

Akiko se začne loupat kůže. Vysychají jí oči.

Zuby má uložené v dásních tak volně, že se jí zdá, že by je mohla vytlačit jazykem.

Zatímco sedává v nemocnici, napojená na infuzi, listuje atlasem. Chtěla by cestovat.

Hideki ji ujišťuje, že vyrazí na cesty, jen co se Akiko uzdraví. Na kousek papíru společně píšou místa, kam by se chtěli podívat.

Benátky, Paříž, Moskva.

Austin v Texasu, kde dělají nejlepší hamburgery ve Státech.

A New York.

Akiko je tak slabá, že ji Hideki musí při chůzi podpírat. Visí mu na paži, lehoučká jako pápěří, a Hideki má pocit, že nese nějaký zapomenutý kousek oděvu, a ne svou ženu.

Akičini rodiče se ještě nevrátili zpět do Kalifornie. Fumiko vaří a stará se o dům, její manžel Takaši vysedává v obývacím pokoji a čte si v šachových příručkách.

Hideki si brzy připadá zbytečný. Jako by neměl jinou úlohu než vozit Akiko do nemocnice a zpět. Pokouší se pomáhat tchyni v kuchyni, ale brzy je vyhoštěn.

V únoru přestane Akiko čurat krev. Nádorové buňky v ledvinách dobře zareagovaly na léčbu.

Jednou se Akiko vzbudí uprostřed noci. Posadí se na posteli a všimne si, že měsíční světlo se odráží od Hidekiho otevřených očí.

Položí mu ruku na čelo.

Nemůžeš spát? zeptá se.

Hideki vezme její ruku a políbí ji do dlaně.

Vyprávěj mi něco, řekne Akiko.

Hideki se nadechne a začne mluvit o tom, co ho právě napadne. Jsou to maličkosti, ale Akiko pozorně naslouchá, jako kdyby jí sděloval vážná tajemství.

Na konci února začne mít Akiko pocit, že nemůže dýchat. Představuje si rakovinu, která jí buňku za buňkou požírá plíce. Z nemocnice dostane kyslíkovou bombu, a kdykoliv se dusí, přitiskne si na obličej průsvitnou masku a nasává vzduch. Hideki jí při tom předčítá z rejstříku zeměpisného atlasu. Nic jiného není Akiko schopna vnímat.

Hideki začíná písmenem A. Někde u písmene J se Akiko uklidňuje, odkládá masku a propuká v pláč.

Hideki ji hladí po vlasech a uvědomuje si, jak křehkou má lebku, mohl by ji rozmáčknout v prstech, kdyby chtěl. Už to nevydržím, říká si pak, když Akiko konečně usne a on se dívá na její unavenou tvář. Tak se v něm začne rodit myšlenka na útěk.

</section>
