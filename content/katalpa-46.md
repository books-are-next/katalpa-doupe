---
contentType: prose
---

<section>

Pavučina

Tu první noc, první společnou noc pod střechou, nemůže žádný z nich usnout.

Květa je šťastná.

Těsně před tím, než si šla lehnout, opatrně otevřela dveře do sklepa a připlížila se k doupěti. Pošťák byl zticha. Představila si, jak leží schoulený do klubíčka na posteli, a zalila ji něha.

Lehce se dotkla dveří doupěte.

Ve sprše pak ze sebe smyla únavu a pocit provinilosti, jenž ji naplnil, když do velkého pytle na půdě sypala dopisy, které už Bohumil Ptáček nikdy nedoručí.

Květa leží v posteli. Peřinu má vytaženou k bradě. Pozoruje měsíční světlo procházející tenkým závěsem do ložnice. Vzpomíná na to, kdy se poprvé dozvěděla pošťákovo jméno. Bylo to krátce po Jiřího smrti. První kondolence jí nosil ještě jako bezejmenný, ale asi tři měsíce po Jiřího pohřbu ji nezastihl doma a nechal jí ve schránce oznámení o uložení zásilky, které podepsal.

Bohumil Ptáček.

To jméno jí připadá příhodné.

Skoro jako by si říkal o to, aby ho někdo zavřel.

Jako by žádal o klec.

Květa si přejede rty jazykem.

Doupě není žádná klec ani vězeňská cela, opraví se.

Doupě je pokojíček. Příjemný a teplý (pustila v něm přímotop), připravený obejmout a zahřát svého obyvatele jako ta nejměkčí pavučinka.

Květu láká bezpečí a útulnost doupěte.

Jeho přehlednost.

Možná by mohla vytvořit ještě jedno doupě pro sebe. Vyseknout z obrovské vily, kterou obývá, další prostor a přivlastnit si ho.

Zčitelnit.

Květa se zavrtí. Odněkud z útrob domu se ozve zamňoukání. Květa si uvědomí, že v rozrušení z úspěšného lovu zapomněla nakrmit kocoura. Rozhodne se, že mu to vynahradí zítra, při snídani.

</section>
