---
title: Stud
contentType: prose
---

<section>

Za sto dvacet dní, které strávil v doupěti, vyrostly Bohumilu Ptáčkovi vlasy o několik centimetrů, takže se teď dotýkají límce košile.

Rostou mu také nehty, které mu Květa dovolila si stříhat plastovými dětskými nůžkami, a vousy. Ty si odstraňuje tupým umělohmotným holítkem, kromě kníru ovšem, ten si Bohumil Ptáček pěstuje a je na něj patřičně pyšný, bují mu pod nosem, tuhý a štětinatý, vlhký sklepní vzduch mu prospívá.

Také Květa o sebe dbá. Pravidelně chodí ke kadeřníkovi a kupuje si pleťové krémy, které se dobře vstřebávají a po kterých mizejí vrásky. Miluje pudrovou vůni Chanelu 5 a pokaždé, než sejde do doupěte, si pár kapek parfému vklepe za uši a na zápěstí.

Květa je spokojená s tím, jaký má její život řád.

Jako hedvábné kuličky vypouští slova z úst a Bohumil Ptáček je obratně chytá (má široké dlaně); procházejí jeho ušima a hlavou a usazují se někde uvnitř jeho těla, polstrují ho, dokud sám nepřipomíná doupě — vystlaný řetězci vět a souvětí je Květinou ozvučnou deskou; Květa po něm štědře hází vším, co za léta nashromáždila: svými rodiči a sourozenci, válkou, několika nálety, které strávila v krytu, svatbou s Jiřím, Eviným narozením a srpnovou okupací, již prožili s Jiřím na Šumavě. Je toho tolik, co mu chce říct, a on nemá za úkol nic jiného než ji poslouchat. Představte si, že vám čtu dlouhý dopis, řekne mu Květa, s dopisy přece máte zkušenosti, a Bohumil Ptáček skloní hlavu a napadne ho, že mu z přemíry slov brzy začnou krvácet uši.

Po celé čtyři měsíce, od prosince, kdy ho chytila, až do dubna, mu vykládá o tom, jak byl její život dobrý a naplněný. Mlčí o otcových milenkách, o obrnou zdeformované noze své sestry Běly, o soudu, který v osmdesátých letech vedla se svou sestrou Annou a při kterém prohrála byt na Vinohradech. Nemluví o tom, jak se jí dotkla sexuální orientace dcery Evy, ani o tom, že Jiřího občas nechávala v potřísněných plenách, protože už neměla sílu ho přebalit.

Stydí se za rány, které utržila.

Copak by mohla pošťákovi vykládat o svých potratech?

O tchyni, kterou nenáviděla tak, že jí pokaždé tajně plivala do bot?

O smutku, kterému propadla, kdykoliv zjistila, že Jiří má novou milenku?

Květa má strach, že se jí Bohumil Ptáček vysměje. Jako by si tím, že jí tak trpělivě naslouchá, vysloužil čtyřhvězdičkový servis.

Květa mlčí o své artróze i o pískání, které se čím dál častěji ozývá v jejím levém uchu.

Neřekne pošťákovi o svých hádkách s Jiřím ani o tom, jak velký strach měla před jedenácti lety, těsně po revoluci, když doba začala být divoká a nepřehledná.

Po večerech sedává v obývacím pokoji a uvažuje nad tím, co by se stalo, kdyby pošťákovi přiznala pravdu.

S cigaretou se postaví k oknu, vdechne kouř a představuje si, jak její vyprávění začíná drhnout, jak se v něm objevují praskliny a disharmonické tóny.

</section>
