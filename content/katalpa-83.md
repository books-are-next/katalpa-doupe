---
title: Jaro
contentType: prose
---

<section>

Hoang Thi Anhová ví, že přichází jaro.

Pozná to podle toho, jak ji bolí klouby. Jako by se mízou nenalévaly jen stromy, ale celé její tělo.

Sedí před dceřiným obchodem a ze stříbrné termosky popíjí čaj. Dívá se na protější dům.

Je si jistá, že ukrývá tajemství.

Pozoruje ženu, která s hráběmi v rukou vyhrabává zplstnatělou trávu a shrabuje zbytky loňského listí. Hoang připadá, že ta žena má obrovskou sílu, rozmachuje se hráběmi a škube za ně.

Co udělala s pošťákem?

Hoang neví, zda zmizel právě u ní. Viděla však, že žena vzala pošťákovu pojízdnou tašku a odnesla ji do svého domu.

Čaj je horký a Hoang si vychutnává, jak ji hřeje v žaludku. Uslyší klapnout dveře. Suong, která právě nemá v obchodě zákazníky, vyjde ven. Rozbaluje si čokoládovou tyčinku.

Hoang nalije do víčka od termosky čaj a nabídne jí ho. Suong zavrtí hlavou.

Nastydneš, řekne, když tu budeš takhle sedět.

Hoang se usměje.

Ba ne, řekne. Už je tady jaro.

Obě pak čekají přede dveřmi, až se Linh vrátí ze školy. Suong zastrčí obal od čokolády do kapsy a Hoang dopije čaj.

Žena v zahradě přes ulici stále zápasí s trávníkem, odstraňuje stará stébla a dělá místo novým, občas se zastaví a promasíruje si kříž. Potom se s novou silou pustí do práce, se zuřivostí a odhodlaností, kterou Hoang musí obdivovat.

</section>
