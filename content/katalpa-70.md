---
contentType: prose
---

<section>

Radost

Pošťák je Květinou kotvou.

Život, který se po Jiřího smrti rozpadl, má znovu pevné obrysy.

Je to podobné, jako když přiváděla na svět Evu. Během porodu bylo všechno kolem rozmazané, ze zdravotní sestry a lékaře, kteří jí pomáhali, byly jen barevné šmouhy. A ve chvíli, kdy z ní vyšlo dítě, se všechno změnilo, opět viděla ostře a měla chuť křičet společně se svou dcerou.

Nebyla unavená, ale plná energie, silná a odhodlaná.

Stejně jako teď.

Květa se usmívá, když míří do knihovny. Našlapuje opatrně, protože v noci trochu nasněžilo a chodníky jsou kluzké.

Vian.

Válí to jméno po patře.

Bohumil Ptáček má rád Borise Viana.

Její muž má rád Borise Viana.

Maličko se zarazí.

Bohumil Ptáček není její muž, ale její zajatec.

Když nastupuje do autobusu, mávne nad tím rukou.

Na polici v knihovně pak hledá Vianovy knihy. Má štěstí. Nachází Červenou trávu, Srdcerváče a Podzim v Pekingu. Odchází spokojená, s knihami v tašce, naštěstí nejsou tlusté, takže je unese.

Přinese je Bohumilu Ptáčkovi s večeří a on jí poděkuje a — to je hlavní — Květa vidí na jeho tváři úsměv; Bohumil Ptáček se usmívá, nejspíš poprvé od chvíle, kdy ho chytila a zavřela ve sklepě svého domu.

</section>
