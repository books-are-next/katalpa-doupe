---
contentType: prose
---

<section>

Dobře promazaný stroj

Eva je nenasytná.

Květa to o ní ví.

Nepokojný duch.

Má světle zelené oči, jako mělký rybník. Takové míval Květin otec. Eva se svému dědečkovi podobá, má stejný tvar lebky, s vysokým čelem a kulatou bradou, uši má malé a přiléhající těsně k hlavě a pěkně vykrojené rty.

Života se zmocňuje s vervou a špatně skrývanou zuřivostí, jako někdo, kdo musel dlouho čekat na to, co mu patří. Vystudovala historii. Učit ji nenechali, před revolucí pracovala jako vrátná na dívčích kolejích a potom pár měsíců umývala v hotelu nádobí. Po revoluci se vrátila na fakultu a udělala si doktorát. Nějakou dobu se stýkala s mužem, s nímž se seznámila v kuchyni hotelu Evropa. Pak na dva roky odletěla do Spojených států a nechala ho, aby se oženil s jinou ženou.

Nemrzelo ji to.

Z Ameriky se vrátila sebevědomá a samostatná, našla si podnájem na Vinohradech a začala učit na fakultě moderní dějiny. Její disertační práce vyšla v univerzitním nakladatelství.

Rok po svém návratu z Ameriky Eva potkala Alici. Byla o šestnáct let mladší než ona a chodila na seminář, který Eva vedla. Zamilovaly se do sebe. Nastěhovaly se k sobě a po Alicině promoci začaly mluvit o dítěti. Hledaly vhodného dárce.

Při každém setkání Eva rozkládá svůj život před Květou jako nějakou vzácnou tapisérii. Obdarovává ji pečlivě odměřenými dávkami myšlenek, pocitů a plánů. Udržuje komunikační kanál otevřený a dobře promazaný, protože — a tím si je Květa jistá — jí jde o dům na Hanspaulce.

Vztah mezi matkou a dcerou musí šlapat jako hodinky.

</section>
