---
contentType: prose
---

<section>

Les

Sen o tom, že se ztratila v lese, se Květě zdá několikrát.

Bloudí mezi stromy a hledá cestu ven. Stromy stojí v pevně semknutých řadách a ve vzduchu je cítit pryskyřice. Květa se zmateně rozhlíží a postupně si uvědomuje, že les ji pevně svírá ve svém náručí, žádná cesta ven neexistuje.

Probudí se z toho snu žíznivá a s tíhou na prsou.

Touží po člověku.

Rozsvítí lampičku a vklouzne do pantoflí. Setmělým bytem dojde do kuchyně, natočí si sklenici vody a hltavě ji vypije. Nejraději by seběhla do doupěte, objala Bohumila Ptáčka a pevně se k němu přitiskla, ale jsou čtyři hodiny ráno a Bohumil Ptáček spí.

Na židli u kuchyňského stolu leží Hrášek. Když Květa vejde do místnosti, líně zvedne hlavu a zamžourá na ni. Protože tu není nikdo jiný, koho by mohla obejmout, musí se Květa spokojit s kocourem. Zvedne ho ze židle a přivine si ho k hrudi, Hrášek nejprve dotčeně zamňouká, potom jemně zatne drápky do Květiny paže a začne příst.

Květa se posadí ke stolu a přivře oči, pod víčky má stále obraz lesa, kterým ve snu bloudila, dlouhé větve smrků a odlehlé mýtiny. Potok skákající přes kameny. Tiché zurčení. Voda plynoucí v mělkém korytu.

V tom plynutí, pomyslí si Květa, zatímco v náručí svírá kocoura a naslouchá jeho předení, je síla.

A pokud někdy pustí Bohumila Ptáčka, udělá to tak, jako by stála ve studeném potoce: zatají dech a nechá věci plynout. Bohumil Ptáček sám najde cestu ven a ona ho nechá jít, protože když se věcem dá volný průchod, každá z nich dospěje na to správné místo.

</section>
