---
contentType: prose
---

<section>

Vůně manga

Hoang nemůže spát.

Za to můžou ty vůně. Je jich plný vzduch. Hoang chvíli stojí u otevřeného okna. Lituje, že vede do zahrady, a ne na ulici, ráda by totiž pozorovala ženu z protějšího domu i v noci.

V kolik hodin asi zhasíná a chodí spát?

Hoang odstoupí od okna. Rozestlaná postel ji vůbec neláká. Dojde ke skříni. Z police sundá hedvábí zabalené do papíru. Jemně ho mne v prstech a tiše si prozpěvuje.

Uklidňuje ji to.

Když ucítí první známky ospalosti, opět hedvábí uklidí. Z postele shodí polštář a pokrývku a lehne si na zem.

S dekou přitaženou k bradě myslí na svého muže a na manga z Hoa Loc, která se rozplývají na jazyku a která jedla na své svatbě.

</section>
