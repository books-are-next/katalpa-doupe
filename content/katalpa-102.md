---
contentType: prose
---

<section>

Zápas

Když je Jaroslavovi šest týdnů, Eva s Alicí přijdou Květu navštívit.

Alici mateřství sluší; má lesklé oči a kulaté plné tváře. Neostýchá se, zatímco sedí v obývacím pokoji, vytáhne prs a dítě nakojí. Potom chvíli chodí po místnosti a čeká, až si chlapeček odříhne. Nakonec ho vloží do náruče Květě.

Květa se usmívá, když se nad dítětem sklání. Šimrá ho pod bradou a líbí se jí, jak špulí pusinku. Eva, která už od začátku působí napjatě a zároveň odhodlaně, si odkašle. Dotkne se Květina lokte a poprosí ji, aby s ní šla do kuchyně. Květa předá dítě Alici a s nepříjemným pocitem jde za Evou. V kuchyni si Eva natočí sklenici vody a vypije ji. Otočí se ke Květě zády, pečlivě sklenici umyje a postaví ji na odkapávač. Pak se obrátí.

Budeme kupovat byt, řekne.

Podívá se Květě do očí, rozhodnutá bojovat. Květa mlčí.

Potřebujeme peníze, mami, pokračuje Eva. Přece nás nenecháš vzít si hypotéku.

Květa neví, jak by měla reagovat. Udělá několik kroků, nasliní si prst a sebere z kuchyňské linky chlebové drobky.

Víš, jaké bychom musely zaplatit poplatky?

Eva má pronikavý hlas a Květa si je jistá, že ji Alice v obývacím pokoji slyší.

Dům neprodám, řekne Květa a Eva vybuchne.

Kurva, a proč ne?

Rozhodí rukama a smete na zem skleničku. Nerozbije se, ale kutálí se po podlaze, dokud se nezastaví o lednici.

Nechci, řekne Květa.

Doprdele, Eva sevře ruce v pěst a začne si mnout čelo. To ti na tom baráku tolik záleží?

Žiju tady už padesát let, řekne Květa.

Skloní se a sebere skleničku ze země. V duchu se připravuje na další Evin výbuch. Třesou se jí nohy a v ústech má sucho.

Můžu ti nějaké peníze půjčit, navrhne a podívá se na Evu. Není to moc, ale…

Neobtěžuj se, řekne Eva. Má rudé tváře a v očích tvrdý výraz. Ale nepočítej s tím, že v dohledné době uvidíš Jaroslava. Budeme mít spoustu zařizování.

Nad tím, že by neměla vidět svého vnuka, se Květě sevře srdce. Dotkne se Evina ramene a otevře ústa, aby se ujistila, zda Eva svá slova myslí vážně, ale Eva její ruku setřese. Vyjde z kuchyně a Květa slyší, jak volá na Alici. Alice položí chlapce do kočárku a v hale si obě ženy nazouvají boty.

Mrzí mě to, řekne Květa.

Eva mlčí. Zapíná si sako, potom matku chladně políbí na tvář. Květa se dívá, jak společně s Alicí snášejí kočárek ze schodů. Vrzne branka a ženy vyjdou na ulici.

Květa zavře dveře. Ruce se jí chvějí, má vztek. Dojde do obývacího pokoje, kde Alice zapomněla plenu, kterou si přehazovala přes rameno, když nosila chlapečka.

Květa si ji přitiskne k nosu. Ucítí zkyslé mléko a zásyp.

Začne sklízet ze stolu, talíř s nedojedenou bábovkou, šálky od čaje.

U okna vykouří cigaretu. Pak se převlékne do tepláků a vyjde na zahradu. Z domku na nářadí si vezme motyčku a pustí se do okopávání záhonů, představuje si při tom, že hlína je Evin obličej a ona ho stále znovu a dokola rozbíjí.

</section>
