---
title: Zmrzlina
contentType: prose
---

<section>

V podpůrné skupině postižených rakovinou je celkem třináct lidí.

Čtyři z nich s sebou mají kyslíkové bomby, v pravidelných intervalech si přikládají ke rtům průhledný náustek a hltavě vdechují vzduch. Skupinu řídí mladá lékařka, má na sobě obtažený svetr a módní seprané džínsy, na prsou jí visí cedulka oznamující, že se jmenuje Sára. Svou práci odvádí dobře, její hlas obsahuje přesně namíchané množství soucitu, opatrného optimismu a důvěrnosti. Členy skupiny a jejich partnery oslovuje jménem a dívá se jim do očí. Ruce položené v klíně má klidné, prsty propletené. Hideki si všimne, že nemá snubní prstýnek.

Nelíbí se mu tady. Jsou tu s Akiko poprvé a on tiše doufá, že také naposled. Sotva vstoupí do místnosti a on uvidí židle postavené v kruhu, začne litovat, že sem šli. Posadí se s Akiko vedle sebe a on ji vezme za ruku. Od začátku chemoterapie Akiko zhubla, a tak může nahmatat každou její kost. Hladí jí zápěstí a poslouchá, jak se lékařka představuje. Pak následuje kolečko, při kterém se nemocní svěřují s tím, jakou mají rakovinu. Hideki se skoro stydí za to, že je zdravý. Když na něj přijde řada, zrudne a zamumlá, že je jen Akičin doprovod. Doktorka Sára k němu vyšle povzbudivý úsměv. V Hidekim se zvedne vlna agresivity, nejraději by jí ho z obličeje vymazal pěstí.

Jsou tu čtyři rakoviny prsu, jedna rakovina plic a žaludku a jedna leukémie. Zbytek skupiny tvoří partneři nemocných a soudě podle toho, jak se na svých místech ošívají, ani oni se tu necítí dobře. Navzdory lékařčině snaze visí ve vzduchu beznaděj a smutek. Hideki dýchá mělce a otevřenými ústy. Přestože ví, že rakovina není nakažlivá, má pocit, že by při hlubším nádechu do sebe mohl vpravit něco škodlivého, nějakou nepěknost, která by mu — stejně jako nemocným — rozložila život na součástky.

Sezení trvá hodinu. Na jeho konci je Hideki zpocený. Košile se mu lepí na záda. Akiko ho poprosí, aby na ni počkal na chodbě, a zmizí na záchodě. Přes tenké dveře Hideki slyší, jak jeho žena zvrací. Když vyjde ven, má pevně sevřené rty a on z jejího výrazu pochopí, že se sem už nevrátí, že se doktorka Sára bude muset obejít bez nich.

—

V knihkupectví na Hennepin Avenue stráví Akiko s Hidekim skoro hodinu. Akiko brouzdá kolem novinek, které za poslední měsíc vyšly. Nakonec se zastaví v oddělení cestopisů. Špičkou prstů přejíždí hřbety knih. On stojí vedle ní a pozoruje ji. Lofoty, Spojené království, Island. Zeptá se, jestli si chce nějakou knihu koupit. Akiko zavrtí hlavou. Vyjdou ven a ve stánku na ulici si koupí kávu. Pomalu procházejí Hennepin Avenue a pak 28. ulicí. Akiko dělá malé kroky, on se musí přemáhat, aby šel stejně pomalu jako ona. Nejraději by běžel. Utíkal. Vzpomene si na dokument, který nedávno viděl. Nějaký muž, trpící depresemi, vykládal o tom, jak začal běhat. Deprese jako zázrakem zmizely a on teď běhá maratony.

Dala by se rakovina vyběhat?

Podívá se na Akiko. Usrkává kávy a ve výkladní skříni si prohlíží nějaké šaty. Tvář má uvolněnou a docela spokojenou. Zdá se, že na chvíli na svou nemoc zapomněla. Měl by být rád, ale ve skutečnosti ho to žere.

On na rakovinu myslí neustále.

—

První bulku si Akiko našla téměř před rokem. Sprchovala se a v místech, kde prs přechází v podpaží, nahmatala malou oblinku. Korálek v jinak hladké tkáni. Do ložnice, kde si Hideki četl v posteli, přišla zaražená. Mlčky se posadila na pelest. Vzdychla, natáhla se po Hidekiho ruce a položila si ji na ňadro. Překvapilo ho to, myslel si, že se chce milovat.

Lehce navedla jeho prsty k bulce.

Co je to? zeptal se.

Prsy své ženy znal. Bulka ho zaskočila stejně jako ji. Začal Akiko prohmatávat, pátrat, zda nenajde ještě nějakou další. Akiko se stočila do jeho náručí. Pod nosem ho zašimraly její vlasy. Hladil ji dlouho, dokud neusnula. Jakmile ji zaslechl tiše oddechovat, zhasl lampičku na nočním stolku. Díval se do tmy a poslouchal město, skřípalo a hučelo za okny domu na Columbus Avenue a on se nemohl zbavit dojmu, že od nynějška už bude všechno jinak.

Při snídani se snažili tvářit, že o nic nejde. Toasty, míchaná vajíčka, čerstvě vymačkaný džus. Seděli proti sobě a ve stejnou chvíli se natáhli pro máslo. Počkal, až si Akiko namaže toast.

To bude v pořádku, řekl. Nejspíš je to jenom tuková bulka. Anebo mízní uzlina. Jsou v podpaží mízní uzliny?

Akiko pokrčila rameny. Zeptal se, jestli s ní má jít k lékaři. Odmítla to. Tvářila se statečně, ale byla na ní znát nervozita. Před odchodem do práce ji políbil. Venku seškraboval z auta sníh a námrazu a všiml si, že se na něj Akiko dívá z okna. Zamával jí a ona zvedla ruku v odpověď. Zaregistroval, že potom si prsty přitlačila na to místo, jako by ji bolelo.

Odpoledne mu zavolala, že ji lékař posílá na biopsii.

O pár dní později měli jasno.

Rakovina.

Strávila skoro celý prs, bulka, kterou si Akiko nahmatala, byla jen špička ledovce. Před Vánoci podstoupila ablaci prsu a začala chodit na chemoterapii. Hideki ji doprovázel na každý zákrok. Do firmy, kde pracoval, docházel jen sporadicky, práci si bral domů a s kolegy komunikoval výhradně přes telefon a pozdě v noci, když už Akiko spala.

Přečetl stohy knih týkajících se rakoviny, její diagnostiky a léčby. Rád měl věci pod kontrolou. Byl rozvážný a pečlivý, nikdy se do ničeho nehnal. Nejprve analyzoval a pak jednal. Ale rakovina se jeho pečlivým analýzám vymykala. V čistě teoretické rovině jí rozuměl. Rychle se množící škodlivé buňky. Novotvary. Ano, teorie byla jasná a srozumitelná.

Operace. Ozařování. Chemoterapie.

Ale skutečnost se od teorie lišila.

Teorie nemluvila o Akiko zvracející osmnáctkrát denně. O Akiko, která zhubla tak, že si musela většinu oblečení kupovat v oddělení pro dospívající mládež. O Akiko, která byla tak unavená, že nevyšla schody vedoucí ke vchodovým dveřím.

O Akiko bez vlasů.

Hideki seděl dlouhé hodiny před monitorem počítače. Oči ho pálily. Byl unavený, ale nechtěl jít spát. Jít spát znamenalo přestat bojovat. Donekonečna pročítal odborné články a diskusní fóra, která se zmiňovala o rakovině. Snažil se poznat nepřítele. Zkoumal možnosti tradiční léčby i ty, které nabízela léčba alternativní. Skalpel versus akupunktura nebo mořské řasy. Možná to bylo zbytečné. Byl konec ledna a před šesti týdny z Akiko vyřízli prs i s nemocí. Spálili ho. Akiko byla nejspíš zdravá a jeho hledání zbytečné.

To, že neustále cítil nutkání se rakovinou zabývat, byl nepochybně důsledek šoku. Úžasu nad tím, jak blízko byla jeho žena smrti. Vědomí otřeseného tím, že nic není trvalé.

Nevypočitatelnost rakoviny ho dráždila. Vystudoval matematiku a kybernetiku a čísla ho živila. Rakovina jeho přehledný a uspořádaný svět narušila. Akiko zvracející po chemoterapii prostě nepatřila do rovnice.

Procházel statistiky. Japonci jsou vůči nádorům mimořádně odolní. Tak proč Akiko? Její prarodiče přišli do Států z Tokia, copak s sebou tu odolnost nepřinesli v genech?

Zatímco Akiko se po operaci a následných chemoterapiích zotavovala, on zůstával ve skrytu duše skeptický. Zdálo se mu podezřelé, že by nemoc z jejich života jen tak zmizela.

Nemýlil se.

Přesně osm měsíců po první operaci si Akiko našla bulku i ve druhém prsu. Preventivní opatření, která zavedl (zdravá strava sestávající především z ryb, sóji a rýže — Japonsko! — a lehkého cvičení), očividně neúčinkovala. Když se potvrdilo, že také v tomto případě se jedná o rakovinu a že Akiko přijde o zbývající prs, zavřel se v koupelně a bušil pěstí do obkladu tak dlouho, dokud mu nepopraskala kůže na kloubech.

Připadal si v pasti.

—

Akiko neztrácela optimismus. Věřila, že se jí nad nemocí podaří vyhrát. Ke svým prsům zaujala pragmatický postoj: byly nemocné, a tak musely pryč. Ukázala mu jizvy na hrudi a on v jejím obličeji marně pátral po známce studu nebo lítosti. Stáli v koupelně, ona na sobě měla jen bílé kalhotky a ve světle žárovky její hrudník připomínal mapu, jizvy se táhly shora dolů jako dvě zauzlované řeky, vůbec nebyly decentní a jednu z nich už Hideki znal z minula. Hideki se dotkl jedné z jizev špičkou prstu a bylo to, jako by pohladil nějaké mozolnaté, unavené místo na Akičině ruce; opatrně zatlačil a pod prstem ucítil tep jejího srdce.

Zalila ho nesmírná radost nad tím, že Akiko je naživu.

V noci se k němu přitulila. Zrovna se propadal do spánku a ona ho přivedla zpět k bdělosti. Líbím se ti? zeptala se a on si okamžitě vzpomněl na její jizvy (nenáviděl se za to), pevně ji objal a políbil, tváře měla vlhké od slz.

Rakovina byla něco, co Akiko zdolávala intuitivně, ponořila se do své nemoci jako do řeky a se zavřenýma očima překonávala její úskalí (tušila už, že nevyvázne živá?), zatímco on její onemocnění vnímal jako problém, který je potřeba prohlédnout ze všech stran, analyzovat a rozdělit na jednotlivé části (prevence, léčba, zotavení); rád by postupoval stejným způsobem jako při vyvíjení některého z počítačových programů, logicky a krok za krokem, a rozčilovalo ho, že se nemoc odmítá řídit jakoukoliv logikou, že dokáže v těle spát a pak propuknout v plné síle a na úplně jiném místě než poprvé. Četl o ženách, které měly rakovinu prsu nebo děložního čípku, uzdravily se a o pár let později se u nich objevily metastázy na těch nejnečekanějších místech, v plicích, játrech nebo hrtanu.

Uvědomoval si, že není Akiko nejlepší oporou, protože místo aby byl s ní (a její nemocí), izolován za dveřmi pracovny si o její nemoci četl.

Na schůzku podpůrné skupiny šel odhodlaně a měl v úmyslu se vedoucí skupiny zeptat, jakým způsobem by mohl být Akiko prospěšný. Tváří v tvář takovému množství nemocných však oněměl, jeho nepokojný a vystresovaný mozek začal okamžitě počítat, kolik z přítomných může přežít (znal statistiky), a byl rád, když Akiko rozhodla za ně oba, že na další setkání už nepůjdou.

—

Dala bych si zmrzlinu, řekne Akiko a on, protože ji miluje, se začne rozhlížet po nejbližším obchodě.

Je konec října a do ulic se pomalu vkrádá soumrak. Jdou po Emerson Avenue, ona s chutí na zmrzlinu a v tlusté bundě, díky které není vidět, že jí chybějí prsa, on se sevřeným hrdlem a hořkostí na jazyku.

</section>
