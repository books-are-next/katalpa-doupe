---
contentType: prose
---

<section>

Pošťačka

Hoang sedí na židli před obchodem.

Mezi dásní a spodním rtem má zastrčený kousek kandovaného zázvoru, vysává z něj štiplavou sladkost. Vnučka Linh dřepí u jejích nohou a Hoang jí pročesává vlasy. Dívá se přitom do protější zahrady.

Včera přišel Suong doporučený dopis. Přinesla ho pošťačka, žena jen o málo starší než Suong, v modré uniformě a s nakrátko ostříhanými vlasy. Hoang v myšlenkách zabloudila k jejímu předchůdci, k muži s knírkem.

Ráda by věděla, co se s ním stalo.

Linh, řekne, sluníčko, Kapko rosy, vzpomínáš si na pošťáka, který nám nosil dopisy?

Linh se zavrtí. Má ráda, když jí babička češe vlasy. Nastavuje hlavu, aby se Hoang dostala i k těm nejcitlivějším místům, za uši a do týla.

Měl něco pod nosem, řekne a otočí se, prstem naznačí knír.

Přestože na ni Hoang od narození mluví vietnamsky, nezná Linh všechna slova.

Ano, řekne Hoang. Vousy.

Linh skloní hlavu a Hoang jí znovu vjede do vlasů hřebenem. Jazykem vyloví z úkrytu u dásně zázvor a rozkouše ho. Ústa má plná slin a její myšlenky se stále točí kolem muže, který jim nosil dopisy a který záhadně zmizel.

</section>
