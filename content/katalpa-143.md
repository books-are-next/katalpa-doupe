---
title: Rozhodnutí
contentType: prose
---

<section>

Květa si prohlíží staré fotografie.

Sedí při tom na zemi, pod zadek si dala polštář.

Obklopuje ji zmizelý svět.

To, o čem Bohumilu Ptáčkovi po osm měsíců vyprávěla.

Matka a otec, sestry Běla a Anna.

Na jedné z fotografií dokonce služebná Matylda.

Výlety za Prahu, zbraslavský zámek s parkem.

Vysoké topoly a vrby u potoka, jehož jméno si Květa nepamatuje.

Eva, zabalená v bílé zavinovačce, Květa si ji pyšně odnáší z porodnice.

Rozhledny; desítky fotografií, na nichž jsou z různých úhlů zachyceny rozhledny.

Jiří, stojící u kreslicího prkna a zamračený nad tím, že ho Eva (Květa si je jistá, že tenhle snímek pořizovala Eva) ruší.

Květa a Jiří před vilou, Jiří má v podpaží noviny a Květa je oblečená do pracovního, v ruce má sázecí lopatku a kbelík.

Květa si odhrne vlasy z čela a narovná se. Byla zvědavá, jestli v ní fotografie nevzbudí novou potřebu mluvit. Je ochotna ještě celou věc přehodnotit a nechat Bohumila Ptáčka v doupěti. Slova však dál zůstávají skryta neznámo kde, roztroušená mimo ni, a ona z nich nedokáže složit kloudnou větu. Mlčení, které ji vyplňuje, jí poskytuje útěchu a ona se do něj noří stále hlouběji, jediný jazyk, kterým je schopna hovořit, je jazyk zahradnických příruček: mluví s pošťákem o křížení šeříku a o sběru jahod a připadá si volná a lehká.

Zbývá stanovit termín, kdy Bohumila Ptáčka pustí, a vymyslet, jak to udělá.

Květa si klekne a začne fotografie sbírat. Dá je na jednu hromádku a pak je vloží do velké papírové krabice. Kocour Hrášek leží na židli a pozoruje ji. Zamává na něj. Kocour zívne. Má ostré bílé zuby a světle růžový jazyk. Květa na něj zavolá, kocour o ni však nejeví zájem. Čistí si kožich.

Květa vstane a jde k telefonu, u něhož má pověšený kalendář. Jedenáctého září bude úterý. Ten den má Květa narozeniny. Rozhodne se, že právě ten den pustí pošťáka na svobodu.

Vezme do ruky tužku a datum zakroužkuje. Rozbuší se jí srdce, ale než dojde do kuchyně, přejde to, a když si odměřuje mouku na koláč, který se chystá upéct, ruce se jí ani trochu netřesou.

</section>
