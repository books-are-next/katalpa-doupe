---
contentType: prose
---

<section>

Kapka krve

V noci se Květě zdá sen.

Společně s maminkou a služebnou Matyldou stojí v prádelně domu na Vinohradech. Maminka i Matylda na sobě mají bílé zástěry a chystají se mandlovat prádlo. Mandl je starý, litinový, se dvěma velkými dřevěnými válci. Maminka se služebnou berou do rukou prostěradlo a překládají ho na polovinu. Matylda si stoupne ke kolu, jímž se uvádí mandl do pohybu, a začne jím točit. Maminka hbitě vloží prostěradlo mezi válce.

Květa pozorně sleduje, co maminka a Matylda dělají. Ráda by zkusila do mandlu něco zasunout, utěrku nebo kapesník, ale má příliš velký strach. Teprve když se maminka odvrátí, sebere Květa odvahu a dojde ke stroji, který právě polyká cíchu.

Vzduch voní škrobem a růžovou vodou, kterou maminka prádlo kropí.

Květa zvedne ruku a položí ji na cíchu. Dřevěné válce zachytí její prsty a Květa na nehtech ucítí tlak. Než stačí vykřiknout, maminka si jí všimne, vytrhne Květiny ruce z mandlu a přitiskne ji k sobě. Květa spočívá na jejích prsou a nahlas a rychle dýchá. Cítí teplo, které se na ni z maminky přenáší, a zavrtá jí hlavu do podpaží.

Když se Květa ze snu probudí, bolí ji hlava. Posadí se na posteli a rozsvítí lampičku. Pořád ještě cítí maminčino konejšivé objetí. Zvedne ruce ke světlu a podiví se, když na špičce ukazováčku spatří kapku krve. Musela se o něco škrábnout v zahradě a nevšimla si toho.

Místo toho, aby se vydala hledat náplast, prst olízne. Pak si znovu lehne, ale lampičku nezhasne. Dívá se do světla a přemýšlí o mamince, o bílém jeřábu unášeném větrem a o sladkých švestkách, které tatínek nosil z trhu a ze kterých maminka pekla koláč.

</section>
