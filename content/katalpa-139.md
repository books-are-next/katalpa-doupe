---
title: Noční košile
contentType: prose
---

<section>

Hideki je v obchodě s dámským prádlem.

Chce pro Akiko koupit noční košili. Probírá se hromádkami hedvábí a saténu. Nakonec jednu vybere a zaplatí kartou. Doma požádá Fumiko, aby mu pomohla Akiko převléknout. Dívá se na vyhublé tělo své ženy a potlačuje pláč.

Noční košile na Akiko visí.

Akiko vzdychá, když s ní hýbou. Nesnese na svém těle umělé hedvábí. Dráždí jí kůži. Ošívá se a pokouší se škrábat. Fumiko ji musí znovu svléknout a vrátit jí bavlněnou košili s dlouhými rukávy. Teprve pak se Akiko uklidní. Hideki si novou košili odnese do pracovny. Přičichne k ní. Ještě nestačila nasáknout Akičinou vůní. Bezmyšlenkovitě s ní začne otírat klávesnici a monitor počítače. Pak počítač zapne. Zadá do systému heslo a připadá si přitom provinile, měl by být s Akiko, dokud je to možné. Přitáhne si telefon a zavolá do firmy, že se vrátil, nastoupit může příští týden. Neví, co jiného by měl dělat, čekání na smrt je zdlouhavé a jeho už nebaví doma uklízet, potřebuje se dostat ven, přijít na jiné myšlenky.

Noční košili hodí do odpadkového koše.

</section>
