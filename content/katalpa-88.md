---
contentType: prose
---

<section>

Sešit

Sešit, do kterého si Jiří zapisoval jména svých milenek, má žluté desky a leží v zásuvce psacího stolu.

Květa ho najde měsíc po Jiřího první mrtvici. Dokud byl Jiří zdravý, Květa mohla v jeho pracovně pouze vysávat a utírat prach, psacího stolu a knihovny se na Jiřího přání nesměla vůbec dotýkat. Když bylo jisté, že Jiří už se kvůli mrtvici k profesi architekta nevrátí, Květa se rozhodne jeho pracovnu pořádně vygruntovat. Vypere záclony, vysaje a vytře podlahu. Vlhkým hadrem otře parapety, područky křesel a konstrukci velkého rýsovacího prkna. Prachovkou přejede knihy a lustr. Potom otevře šuplíky psacího stolu, srovná do komínků rozházené papíry a posbírá kancelářské sponky.

Žlutý sešit není ničím zakrytý. Leží v prostřední zásuvce. Květa ho vezme do ruky a zalistuje jím. Je linkovaný a ona brzy zjistí, že kromě ženských jmen a dat v něm nic není. Trvá jen okamžik, než jí dojde, co má v ruce. Posadí se do křesla a sešit si položí na kolena. O Jiřího milenkách ví, ale netušila, že si jejich jména někam zapisuje. Znovu zalistuje sešitem.

První datum je červenec 1954 a jméno Soňa. Od jejich svatby uplynul teprve rok a Jiří už jí byl nevěrný.

Květa se zprudka nadechne.

Poslední datum je září 1990 a jméno Hana. O té Květa věděla. Táhla to s Jiřím celé dva roky. A podle jmen v sešitu nebyl Jiří věrný ani jí, společně s Hanou se v sešitu objevují jména Markéta a Štěpánka.

Květa cítí, jak se jí do hlavy hrne krev. Chce se jí plakat, ale ještě předtím se rozhodne ta jména spočítat. Než dojde ke konečnému součtu, několikrát se splete. Vstane a postaví se k oknu. Pláče jen chvíli, nakonec ji přemůže vztek. Jako by se jí vrátily pocity, které měla, kdykoliv v předchozích letech zjistila, že Jiří má jinou ženu.

Opět nalistuje poslední stránku. U žádného jména není žádná poznámka. Jen u Štěpánky je tužkou připsáno: prima p.

Ta poznámka Květu dráždí. Přemýšlí, co může znamenat.

Jiří sedí v kuchyni a není nic snazšího než se ho zeptat. V zástěře, ve které uklízela, a se sešitem v ruce k němu zamíří.

Mrtvice Jiřímu poškodila levou stranu těla. Pohybuje se o holi, levou rukou nemůže hýbat vůbec a koutek úst má svěšený. Má potíže s mluvením, dokáže ze sebe vyrazit jen nesouvislé slabiky. Když k němu Květa dojde, právě se u kuchyňského stolu pokouší číst noviny. Levé oko má přivřené a tam, kde na novinový papír dopadly jeho sliny, je vlhké kolečko.

Květa mu ukáže sešit. Jiřího tvář zůstane bez výrazu. Květa najde poslední stránku. Položí sešit před Jiřího a zabodne do něj prst.

Co znamená prima p? zakřičí na něj.

Jiří se ani nesnaží odpovědět. Dívá se na Květu a levé oko mu slzí. Květa sešit smotá do ruličky a pevně uchopí.

Prima prdel? zeptá se. Nebo píča? Prsa?

Napřáhne se a udeří Jiřího do levé tváře.

Řekni mi to!

Tluče Jiřího do levé strany obličeje, protože tu má, podle lékařů, necitlivou. Na to, aby ho udeřila do pravé tváře, je jí ho příliš líto.

Konečně se zadýchaně zastaví.

Ty hajzle, řekne a vychutná si každé písmeno toho slova.

Předchozích čtyřicet let mlčela.

Jiří na ni zírá, tvář má nehybnou.

Nejradši bych tě zabila!

Hodí žlutý sešit na stůl. Z kuchyňské linky vezme skleničku a napustí do ní vodu. Vypije ji několika velkými doušky. Pomalu se uklidňuje. Podívá se na Jiřího, levou tvář má zrudlou, pravou popelavě bílou.

Vypadá to komicky.

Máš žízeň?

Jiří přikývne.

Přidrží mu skleničku u úst a on se napije.

Večer spolu leží v posteli. Pod Jiřím je gumová podložka, kdyby se mu svezla plena. Květa se k němu tiskne a vdechuje jeho vůni.

Tohle mi nesmíš dělat, zašeptá mu do ucha. Už nikdy.

Jiří rychle a mělce oddechuje. Kroutí rty a hýbe čelistmi, jako by něco přežvykoval. Květa pozná, že chce něco říct. Zvedne se na lokti a nakloní se k němu. Zatají dech, aby jí neunikla ani slabika.

</section>
