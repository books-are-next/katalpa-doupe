---
contentType: prose
---

<section>

Dort

Červen je měsíc, ve kterém Jiří slavil narozeniny.

Květa se pečlivě oblékne a před zrcadlem v hale nalíčí. Vezme si boty na úzkém podpatku a zajede na hřbitov. Veze s sebou sklenici s octovou vodou a měkký hadřík; má v úmyslu vyčistit náhrobní kámen.

Když je s tím hotová, pod kohoutem v zadní části hřbitova si opláchne ruce. Pak se posadí na lavičku. Nastaví tvář slunci a myslí na všechny dorty, které kdy Jiřímu upekla.

Oříškové, čokoládové, s kávovou pěnou.

Usměje se.

Bohumil Ptáček má také rád sladké. Bábovku i závin sní pokaždé do posledního drobku.

Květu napadne, že by mohla pošťákovi upéct dort. Kostka másla, půl kila mouky, kakao.

Teplé červnové slunce ji uspává. Květa nechce usnout na hřbitově, a tak vstane. Znovu dojde ke kohoutku s vodou, navlhčí si prsty a promne si spánky. Vyjde na ulici. Hluk ze silnice a cinkání tramvají ji okamžitě pohltí. Dostane chuť na něco studeného. Rozhlíží se a hledá obchod. Na druhém konci ulice zahlédne vchod do supermarketu. Přejde silnici a vstoupí tam. Z mrazicího pultu vyloví nanuk. Vyhledá uličku se sladkým zbožím, mine čokolády a bonboniéry a zkoumavě si prohlíží regály s balíky cukru, pudinky a čokoládovými polevami.

Nakonec dojde k polici, ve které jsou cukrové ozdoby: kytičky, hříbečky, a dokonce řada malých ptáčků. Nedokáže odolat a naplní jimi košík, u pokladny na chvíli strne, ale radost z toho, co pořídila, je větší než úlek nad vysokým účtem.

Při čekání na tramvaj olizuje tající nanuk a pevně svírá tašku naplněnou dobrotami.

Večer peče dort. Pozorně odměřuje mouku a cukr, krájí máslo, šlehá bílky. Ve vodní lázni rozpouští čokoládu, v mrazničce chladí stěrku, aby se na ni nelepila krémová náplň. Když dá korpus péct, na chvíli se posadí a odpočívá.

Kocour Hrášek sedí na parapetu. Na vousech má zbytky máslového krému, který mu Květa dala vylízat.

Z haly Květa zaslechne kroky. Je to ukrajinská lékařka, která se odněkud vrací, ale první, co Květu napadne, je, že přichází Jiří. Strne a napjatě poslouchá, se zavřenýma očima si představuje, že se Jiří v hale zouvá, odkládá klobouk a aktovku a hledá pantofle.

Potom Ukrajinka promluví, její dcera se zasměje a kouzlo je pryč.

Květa otevře oči.

Kuchyně je prázdná, Hrášek seskočil z okna a zmizel v zahradě. Zvenčí sem přilétla můra, tluče křídly do stínidla lustru a snaží se dostat ke světlu. Květa vstane. Má před sebou ještě spoustu práce — rozříznout korpus a naplnit ho, polít dort čokoládou a ozdobit marcipánem. Nedokáže se však zbavit myšlenek na Jiřího. Už několikrát pošťákovi vyprávěla, jak se s ním seznámila, ale má chuť říct mu to znovu.

Přiměje se k trpělivosti.

Teprve druhý den mu to všechno naservíruje: dva klíny dortu, na každém z nich sedí cukrový ptáček, a příběh o tom, jak potkala Jiřího. A zatímco pošťák polyká sladké mandlové těsto (dort je tak velký, že ho bude jíst celý týden), Květa vykládá o Jiřím a o knize, kterou četla, když ho potkala.

</section>
