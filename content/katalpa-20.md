---
contentType: prose
---

<section>

Píseň

Hoang Thi Anhová leží na rozkládací pohovce a v duchu si představuje jídla, která připravovala, když ještě žila v Hanoji.

Dušené hovězí na badyánu.

Jarní závitky cha gio.

Rybí karbanátky s koprem.

Bydleli v malém domku o dvou místnostech, ona s Tuanem obývali větší místnost, která byla zároveň kuchyní, a děti, dcera Suong a syn Thu, spaly v zadním pokoji s úzkým oknem zakrytým bambusovou roletou a s hliněnou podlahou.

Žili na samém okraji města, a tak v noci Hoang slýchala štěkot psů a cupitání švábů, tichounký šelest, s nímž hmyzí nožičky překonávaly překážky, které se jim objevily v cestě, bambusové rohože, sandály s gumovou podrážkou, zapomenutý pařáček na rýži, prázdné vědro s kovovou naběračkou.

Spát v kuchyni bylo uklidňující. Ve vzduchu se vznášela vůně koření a z ohniště vycházelo teplo. Za úplňku dovnitř pronikalo měsíční světlo a hrnce a pánve rozvěšené na zdech se stříbrně leskly. Rýže rozsypaná na zemi zářila jako Suonginy mléčné zoubky a zrcadlo v měděném rámu se potáhlo perleťovou blankou.

Během úplňkových nocí spal Tuan obzvlášť neklidně. Tvář měl staženou a hlasitě vzdychal, převracel se na rohoži a někdy se v polospánku posadil, takže mu Hoang musela položit ruku na prsa a tiše prozpěvovat. Znala spoustu písniček a říkadel, většinu z nich ji naučila matka.

Nožičky jako knedlíčky.

Tvářičky jako dva nadýchané bochánky.

Zadeček jako kopeček rýže.

Hoanžina matka v dětství zažila hlad a skoro všechny její ukolébavky obsahovaly zmínku o jídle.

Jazýček jako plátek zázvoru.

Hoang je za úplňkových nocí zpívala svému nepokojnému muži a občas se stalo, že jí z toho začalo kručet v břiše. V takovém případě se zabalila do deky, posadila na stoličku k vychládajícímu ohništi a s myšlenkami zavinutými do sebe soustředěně pojídala, co se jí podařilo ukořistit v kuchyňských policích — zbytky sladkokyselé omáčky, bambusové výhonky, nakládané sójové boby, sušené švestky.

Milovala chvíle samoty uprostřed noci. Dům se plnil oddechováním spáčů a ona sama byla spokojená a šťastná, olizovala si z prstů sladkou šťávu z banánových placiček a cítila, že vše je tak, jak má být. Tiše si broukala, ukolébavky patřily k jejímu životu; když je přestala zpívat dětem, začala je zpívat svému muži a on při nich opravdu usínal, jazýček jako plátek zázvoru a ouška jako poupata pivoněk naložená v cukru.

O tři desetiletí později Hoang skončila v Praze, ve městě, o kterém kdysi ani netušila, že existuje.

Hoang se převrací z boku na bok na měkce polstrované pohovce, kterou koupili v obrovském obchodním domě.

Stejně jako v Hanoji, i tady bydlí ve dvou pokojích, ale na rozdíl od domku, ve kterém vychovala děti a který měl střechu z vlnitého plechu, pokoje v pražském domě mají podlahu z naleštěných parket a vysoké stropy.

Místo měsíčního světla sem proniká oranžová záře lamp.

Tuan zemřel a jeho tělo zůstalo ve Vietnamu, Hoang sem před deseti lety přiletěla jen se svou dcerou. Syn Thu už v Praze nějakou dobu žil.

Přestože jsou noci v Praze jiné než ty, na které byla Hoang zvyklá z domova, nepřipadá si smutná. Neustále má po ruce pytlíček kandovaného zázvoru. Sladce ji štípe na jazyku. A když nemůže spát, stáhne si deku na zem a vyspí se na podlaze, ačkoliv dobře ví, že ji dcera, která si snadno zvykla na evropský způsob spaní na vysokých postelích, druhý den vyplísní.

Jako pes, mami, řekne jí. Spíš na podlaze jako pes.

A Hoang se na ni usměje, kousek zázvoru si přidrží mezi zuby, ty můj knedlíčku, řekne jí a zpod jazyka jí vyprýští písnička, kterou ji naučila matka, s veselou a lehkou melodií, a vrásky, které má Suong na čele, se prohloubí o něco víc, protože Suong si odjakživa se vším dělá starosti, zatímco Hoang prochází životem spokojeně a s radostí.

I v Praze má chuť zpívat.

</section>
