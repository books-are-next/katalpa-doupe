---
contentType: prose
---

<section>

Kniha

Prvního prosince, při ranním doručování, najde Bohumil Ptáček před jedním antikvariátem bednu s vyřazenými knihami. Vnoří do ní ruce a chvíli se knihami probírá. Nakonec si vybere Pěnu dní Borise Viana (nikdy o něm neslyšel), odnese si ji domů a začne ji číst.

Příběh Chloé a Colina ho dojímá. Když je odchycen, je přesně v polovině knihy. Poté co za ním zaklapnou dveře od doupěte a on se dostatečně vyvzteká, obezřetně zamíří ke knihovně, kterou v doupěti Květa zařídila, a marně hledá mezi svazky Vianovu knihu.

</section>
