---
contentType: prose
---

<section>

Rovnováha

Místnost ve sklepě je izolovaná, okno zatlučené.

Zbývá vnitřní vybavení.

Postel a stolek, židle.

Knihovnička.

Koberec na zakrytí studené betonové podlahy.

Malá lampička se žlutým stínítkem, která dovede vytvořit příjemnou atmosféru.

Polštářky.

Plastový kbelík s víkem, bude sloužit jako toaleta.

Květa sedí u psacího stolu v Jiřího pracovně. Pročítá si seznam, který právě napsala. Systematičnost je základ úspěchu, říkal Jiří. Nad každou položkou v seznamu se Květa zamyslí. Odhaduje, kolik sil ji bude stát. Postel přeškrtne. I kdyby ji rozebrala, nikdy nebude mít dost sil na to, aby ji odtáhla do sklepa. Matrace bude muset stačit.

Se stolkem a židlemi si poradí.

Knihovnička je nízká, tu také zvládne. Ve sklepě na ni položí háčkovanou dečku.

Kontrast bílé bavlny a tmavého dřeva.

Sošku? Květa si potrpí na rokokové pastýřky.

Ne. Soška není dobrý nápad. Mohl by ji použít jako zbraň. Nebo ji rozbít a pořezat se s ní.

Květa poprvé myslí na budoucího obyvatele doupěte jako na někoho, kdo má vlastní vůli. Kdo by ji mohl ohrozit. Zatím ho vnímala pouze abstraktně. Jako neurčitou sílu, jíž se v pravou chvíli zmocní. Džina, kterého jedním tahem uvězní v lahvi.

Ucítí lehké pnutí na pažích. Zjistí, že se jí na nich postavily chloupky. Možná se jí dokonce zježily vlasy v zátylku. Květa si přejede rukou po šíji.

Je vzrušující myslet na to, že brzy nebude sama.

Vstane a dojde k rýsovacímu prknu v rohu pracovny. Do upínacího mechanismu na prkně připne seznam věcí, který si před chvílí napsala.

Malý lístek papíru na velké dřevěné desce.

Důkladná příprava.

Žádné překvapení.

Předvídavost.

Květa založí ruce za zády. Podlaha je v místě, kde stojí, ošlapaná od Jiřího bot; stával tu při rýsování, a ačkoliv o tom mnohokrát mluvili, nikdy nenechali parkety zbrousit.

Květa o kousek popojde.

Jiří často mluvil o rovnováze. O příjmu a výdeji. O stabilitě. Květa sevře rty. Teď je architektkou ona. Dlaní plácne do rýsovacího prkna. Papírek se seznamem se uvolní z klipsu a spadne na zem. Ohne se pro něj a sebere ho. Jemně se do ní zahryzne vztek.

Kdybych něco špatně vypočítal, řekl jí Jiří, když se seznámili, dům spadne.

Studoval architekturu a Květě připadalo, že má obrovskou moc. Počty, kterými se zabývala ona sama v účtárně mlékárny, kde pracovala, jí připadaly malicherné.

Z Jiřího zbyl popel a ona teď rozčileně kope špičkou nohy do mělkých škrábanců v parketách. Zůstala zaklesnutá v nerovnici, jejíž řešení by Jiří vzdal, s obrovskou touhou po druhém člověku a s řadou drobných úkolů, které musí splnit, pokud chce, aby její život znovu dával smysl.

—

Večer Květě zavolá Eva. Telefonuje jí pravidelně, jednou za měsíc.

Zítra přijdu, oznámí.

Její hlas ve sluchátku je stručný, úsečný.

Ano, řekne Květa.

Někdy kolem oběda, upřesní Eva.

Něco uvařím, řekne Květa.

Nemusíš.

Obě se na chvíli odmlčí. Pak si Eva odkašle.

Přijdu sama, řekne. Alici není dobře.

Alice je Evina přítelkyně. Žijí spolu už dva roky. Květa ji viděla pouze jednou, na začátku jejich vztahu. Eva v každém telefonátu zdůrazňuje, že Alice nepřijde, jako kdyby ji Květa očekávala. Ve skutečnosti si Květa nedovede vybavit ani její tvář. Trochu ji to mrzí, má dojem, že kdyby Eva žila s mužem, zapamatovala by si ho líp.

Eva ukončí hovor a Květa chvíli stojí se sluchátkem v ruce. Už se osprchovala, je oblečená v noční košili a na nohou má trepky. Dá se do ní zima; dlaždice na zemi v předsíni studí a bačkory mají tenkou podrážku.

Květa s povzdechem odloží sluchátko. Na zítřek měla jiné plány, chtěla v doupěti položit koberec. Na půdě jich je stočených několik, měla v úmyslu je prohlédnout a vybrat ten nejmíň poničený.

Pomalu jde do kuchyně. Přemýšlí nad zítřejším obědem. Otevře lednici, pak spíž. Z mrazničky vytáhne kuře. Zítra ho upeče s rozmarýnem a udělá k němu šťouchané brambory. Jednoduchá chuť se bude dobře hodit k monotematickému hovoru, který s Evou povedou.

</section>
