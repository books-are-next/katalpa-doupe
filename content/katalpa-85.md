---
title: Ztracená
contentType: prose
---

<section>

Hoang nenávidí nakupování ve velkém obchodě.

Se Suong do něj jezdí pravidelně, jednou za týden. Každá z nich si vezme nákupní vozík, tlačí ho před sebou a Suong z dlouhého seznamu předčítá, co všechno musí pořídit. S nakoupenými potravinami a balíky toaletního papíru se pak obě ženy tísní v autě, doma zboží přenesou do skladu, opatří cenovkami a nabídnou k prodeji ve svém obchodě.

Suong zjistila, že na nákupy je nejlepší jezdit v sobotu ráno, a tak teď Hoang stojí nad poloprázdným vozíkem a potlačuje zívání. Suong energicky skládá do vozíku svazky mrkve s ostře zelenou natí. Když jich je dost, vezme do ruky tužku, kterou má za uchem, a odškrtne je ze seznamu. Přesunou se k bednám s jablky. Suong je zvedá proti světlu a zkoumá, jestli jsou dostatečně zralá. Vybírá jen ty nejlepší. Hoang se zatím rozhlíží po obchodě. Zdá se jí, že mezi regály zahlédla známou postavu.

Žena z protějšího domu!

Hoang se rozbuší srdce. Podívá se na Suong, ale ta je zaujatá prohlížením ovoce. Hoang je zvědavá, co žena nakupuje. Nechá stát vozík vedle Suong a opatrně zamíří k uličce, kde ženu viděla. Drží se za jejími zády. Žena dává do vozíku dvě balení mouky a potom zamíří hlouběji do obchodu. Hoang ji následuje, drží se pár kroků za ní a nespouští oči z jejích zad, oblečených do dlouhého vlněného kabátu.

Konzervy.

Jogurty.

Stelivo pro kočky.

Žena křižuje obchodem a Hoang společně s ní, žena ji přitahuje jako magnet. Přestane si dávat pozor.

Stane se to v oddělení drogerie.

Ženě vypadne z ruky plechovka se sprejem na vlasy a zakutálí se pod regál. Žena vzdychne, skloní se a začne po ní šátrat rukou. Při tom se natočí tak nešťastně, že zahlédne zírající Hoang. Ta se usměje. V ústech se jí nahromadily sliny.

Uvědomí si, že celou dobu pronásledovala nesprávnou ženu.

Jistá podoba s obyvatelkou protějšího domu tu je, obě mají stejnou chůzi a šedé vlasy sčesané dozadu, ale obličej je jiný.

Hoang neví, co má dělat. Je zaskočená a připadá si hloupě. Dívá se, jak se žena se zrudlou tváří marně pokouší dostat k plechovce s lakem. Hoang k ní dojde, klekne si a vsune paži až po rameno pod regál. Prsty nahmatá plechovku. Podá ji ženě. Ta poděkuje, dá sprej do vozíku a pomalu odjíždí pryč.

Hoang klečí v uličce, rty má stále ještě ztuhlé v úsměvu. Postupně jí dochází, že se ztratila. Přestože už tu byla tolikrát, v obchodě se nevyzná. Vždy se držela v blízkosti Suong.

Hoang se postaví. Obklopují ji české nápisy, které neumí přečíst.

Zubní pasty, parfémy ve skleněných lahvičkách, balíky vaty.

Hoang napadne, že nejlepší by bylo najít toaletní papír. Suong ho jistě bude kupovat, mohly by se tam potkat.

Toaletní papír jako maják.

Hoang se proplétá mezi regály a hledá ho. Ulička, kterou prochází, ústí do jakéhosi centrálního bulváru, Hoang ho přeběhne a ocitne se v jiné uličce. Zdá se, že opustila oddělení drogerie, ale když se chce vrátit, nepodaří se jí to, místo toho se dostane do oddělení s těstovinami.

Míjí regály nacpané špagetami a zoufá si.

Projde oddělení s kočičími konzervami a v uličce s textilem se zahlédne v zrcadle. Má pobledlou tvář a vytřeštěné oči. Skoro by se sama sobě zasmála, kdyby nebyla tolik vyděšená.

Jazykem si navlhčí dlaň a přejede si s ní po vlasech.

Pak pokračuje v bezútěšné pouti obchodem.

Po nějaké době spatří světlo na konci tunelu: regály se zeleninou! Jsou silně nasvícené, takže zelenina vypadá jako z vosku. Tady někde opustila Suong.

Hoang se rozhlíží, najde bedny s jablky a postaví se k nim. Nezbývá jí než počkat, až ji dcera najde. Během čekání si prohlíží jablka. Jedno vezme do ruky a čichne k němu. Nic necítí. Vzpomene si, jak ji to zpočátku mátlo. Z Vietnamu byla zvyklá na to, že ovoce a zelenina voní a jsou plné šťávy. Hoang odloží jablko a přivře oči. Na rameni ucítí ruku. Suong stojí za ní a vztekle si ji měří. Vozík má naplněný až po okraj. Hoang se obrní proti jejím výčitkám. Představuje si, jak se slova, vycházející ze Suonžiných úst, rozpouštějí v okolním vzduchu.

Už s tebou nechci jezdit nakupovat, řekne nakonec.

Dolehla na ni únava. Trochu se jí třesou nohy. Chce být doma, u svého nakládaného zázvoru a balíčku hedvábí.

Chce sedět před obchodem, pozorovat ženu z protějšího domu a popíjet čaj.

Suong pro ni nemá pochopení. Oči má tvrdé jako dva oblázky. Vytahuje z kapsy seznam a ukazuje ho Hoang.

Musíme toho ještě spoustu nakoupit, řekne.

Hoang se jí dívá do obličeje, jenž je v prudkém světle zářivek stejně hladký a bezvýrazný jako zelenina, která je obklopuje.

Dobře, řekne, chopí se vozíku a čeká, až ji Suong nasměruje do správné uličky.

</section>
