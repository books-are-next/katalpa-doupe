---
title: Úzkost
contentType: prose
---

<section>

Bohumil Ptáček, ukrytý v doupěti jako muška v jantaru, myslí na svůj minulý život jako na něco, co se přihodilo někomu jinému.

V duchu si opakuje adresu, na které bydlel, a v mysli mu vytane šedivé sídliště.

Marie, říká a cítí to jméno na jazyku jako malý studený kamínek.

Uvědomuje si, že Marie byla jeho žena, a možná, na nějaké prazákladní úrovni, po ní zatouží, zároveň je však pro něj Marie někým cizím, neznámou osobou.

Bohumil Ptáček nechce opustit doupě.

Je pohodlné a útulné a ze života, který je za jeho zdmi, má strach.

Dřív býval pošťákem. Vstával v šest hodin a poté, co se oblékl, odcházel do práce.

Teď může být čímkoliv. Stačí zavřít oči a jeho myšlenky si samy vyberou, kam ho zanesou.

Pluje vesmírem a chodí pouští.

Je na dně studny a na vršku vysoké hory.

Nechal si narůst vousy a pokaždé, když udělá dvacet kliků, si nedočkavě ohmatává svaly a čeká, kdy nabudou.

V noci, když s Květou stojí pod jabloní, si prohlíží oblohu.

Jediné, co mu chybí, je slunce. Má bílou kůži a žíly mu vystupují na povrch, jako kdyby se plazily za světlem.

V doupěti je teplo a bezpečno.

V doupěti je radost.

Nemůže se vzdát něčeho, co ho činí šťastným.

Doupě je stříbrná lžička, kterou mu osud vložil do úst.

</section>
