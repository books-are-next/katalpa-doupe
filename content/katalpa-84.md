---
title: Onkolog
contentType: prose
---

<section>

Hideki si svůj odjezd naplánoval na konec března.

Nejprve poletí do Jižní Ameriky, Asie, Austrálie a na Nový Zéland, pak do Afriky a Evropy.

Tři týdny před tím, než vyrazí, si domluví schůzku s onkologem, který má Akiko na starosti. Připadá mu zvláštní vydat se do nemocnice bez ní, a když si u automatu kupuje kávu a nastupuje s ní do výtahu, ohlíží se, jako by čekal, že se za ním jeho žena zničehonic objeví.

Doktor Williams má ordinaci zařízenou bíle, nábytek z lamina se leskne a podlahu pokrývá světlé linoleum. Na stěnách visí abstraktní obrazy. Hideki si teprve po chvíli uvědomí, že jsou to makrosnímky rostlin, rozřezané stonky, kalichy a listy. Posadí se na židli, kterou mu lékař nabídne, a složí ruce v klíně.

Nadechne se a začne vykládat o tom, že musí na dlouhou služební cestu a že má o Akiko strach.

Doktor Williams ho poslouchá a je na něm poznat, že se mu nelíbí mluvit o Akiko v její nepřítomnosti. Poté co Hideki domluví, se v místnosti rozhostí ticho.

Myslím, že byste měl svou cestu ještě zvážit, řekne lékař.

Má klidný hlas a ruce položené na desce stolu. Hidekimu zrudnou tváře, zazlívá si, že se sem vypravil. Čekal, že lékař jeho cestu posvětí a potvrdí mu, že Akiko je silná a houževnatá a tři měsíce (dvanáct týdnů!) jeho nepřítomnosti přečká bez úhony.

Vaše žena umírá, pane Ikedo, řekne doktor Williams a předkloní se.

Cedulka se jménem, která mu visí na prsou, cvakne o stůl.

Léky, které jí dáváme, jí můžou prodloužit život, nikoliv uzdravit.

Hideki se hryže do rtů.

Ale metastázy z ledvin zmizely, namítne tiše.

Lékař přikývne.

Takovéhle spontánní remise nejsou nic zvláštního. Část rakovinných buněk zareaguje na chemoterapeutikum a v konečném výsledku to znamená pár dnů života navíc. A někdy ani to ne.

Jak dlouho…? hlesne Hideki.

Lékař zavrtí hlavou.

To nedokážu říct. Může to trvat týden, ale také půl roku.

Káva, kterou Hideki vypil před schůzkou s lékařem, se mu začne vracet zpět do hrdla.

Doporučuji vám tu cestu odložit, zopakuje doktor Williams.

Hideki vstane. Poděkuje lékaři za jeho čas a zamíří ke dveřím. Visí nad nimi obrázek vlčího máku, Papaver rhoeas, nerozpitvaného, s tmavě červenými okvětními lístky.

V chodbě, osvícené studeným světlem zářivek, hledá Hideki toaletu. Když ji najde, zavře se v kabince. Zvedne prkénko, klekne si a obejme mísu. Pravý prostředníček si strčí do krku. Chvíli naprázdno dáví a potom začne zvracet.

Zbaví se všeho, co ten den přijal, s proudem zvratků a slin zmizí v míse i lékařova slova, takže nakonec je Hideki úplně prázdný a připravený vyrazit, připadá si lehoučký jako pírko, ochotný letět, kamkoliv ho vítr zavane.

</section>
