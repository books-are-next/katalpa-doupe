---
title: Nasycenost
contentType: prose
---

<section>

Květa telefonuje s dcerou.

Jsem docela spokojená, říká Evě. V jednu chvíli jsem si myslela, že budu nemocná, ale podařilo se mi to rozchodit.

Zníš dobře, řekne Eva.

Ve skutečnosti zní Květa víc než dobře. Když ji Eva slyší, musí si představovat kočku, která právě dostala velkou misku smetany.

Jakmile se hovor stočí k domu a jeho prodeji, Květa ho utne. Stejně jako Evu ji překvapí odhodlanost, s jakou to udělá.

Položí sluchátko a jde do kuchyně.

Dnes je to druhý den.

Navzdory tomu, jak špatně spala, se ráno probudila plná energie. Musela se ovládat, aby hned neběžela do sklepa a nepřitiskla ucho ke dveřím doupěte. Nakrmila kocoura a přinutila se sníst snídani a vypít kávu. Chvíli poslouchala v hale, aby zjistila, zda se Ukrajinka z podkroví nechystá ven.

Jakmile se ubezpečila, že je sama, opatrně sešla do sklepa.

Za dveřmi doupěte bylo ticho. Stála před nimi dobrých dvacet minut. Dýchala ústy, aby ji pošťák neslyšel. Potom jemně uchopila do dlaně zámek, visící na očku petlice.

Zahřívala ho mezi prsty a myslela na hodiny, které strávila prací na doupěti. Před očima jí vyvstaly balíky novin, jež dovnitř natahala. Představila si perský koberec, jímž izolovala podlahu, a v duchu ohmatala každou knihu, kterou nachystala Bohumilu Ptáčkovi do knihovny.

Když ji z dlouhého stání rozbolely nohy, tichounce vzdychla. Pustila zámek a vyšla nahoru. Zamkla za sebou dveře do sklepa a zatelefonovala Evě.

Jsem spokojená, řekla jí a byla to pravda.

Měla pocit, že plave v medu.

Všechno kolem bylo tak sladké.

—

Květa oplachuje nádobí a prozpěvuje si.

Jediné, co jí kazí radost, je fakt, že Bohumil Ptáček je o hladu. Tak ráda by o něj pečovala od prvního dne. Ale je to jako s výchovou dítěte, některé věci rodič musí udělat, i když jsou mu proti srsti.

K obědu si Květa připraví zeleninovou polévku. Během jídla plánuje, co všechno bude vařit Bohumilu Ptáčkovi.

Je to něco docela jiného, vařit jen pro sebe a vařit pro někoho jiného.

Jiří miloval Květinu kuchyni.

Po obědě si Květa zdřímne. Zdá se jí o něčem měkkém a teplém, takže se na pohovce, kde leží, stočí do klubíčka, aby ji to mohlo celou obemknout.

Odpoledne se jde projít.

Fetrovská ulice, Na Dyrince a Havlovská.

Našlapuje opatrně, protože kdyby uklouzla a něco se jí stalo, Bohumil Ptáček by v doupěti umřel.

Každá myšlenka na Bohumila Ptáčka je Květě milá, prokmitá jí hlavou, hladká a zaoblená.

Než si Květa jde večer lehnout, ještě dvakrát sestoupí do sklepa. Pokaždé je za dveřmi doupěte ticho.

Tentokrát Květa usne rychle a neprobudí ji ani světlo měsíce, které vtrhne do ložnice a přejede jí po víčkách, aby se vzápětí jako mléko rozlilo po parketách.

</section>
