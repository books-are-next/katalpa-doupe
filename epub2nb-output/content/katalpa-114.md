---
contentType: prose
---

<section>

Telefonát

Na začátku července přilétá Hideki z Istanbulu do Atén.

Letadlo přistane v časném odpoledni a Hideki, unavený a neklidný, vyjde z letiště na rozpálenou ulici. Dívá se na řadu taxíků, které před ním stojí, nakonec si jeden vybere a dovolí taxikáři, aby mu naložil kufr a příruční zavazadlo. Posunky naznačí, aby muž ještě počkal, rychlým pohybem vytáhne z pouzdra fotoaparát, přitiskne ho k oku a fotografuje letištní budovu, obrovský nápis Atény a skleněné dveře, jimiž proudí davy lidí. Potom se usadí vzadu ve voze, podá taxikáři lísteček se jménem hotelu, který si přede dvěma dny po telefonu rezervoval, pohodlně se opře a zavře oči.

Hotelový pokoj je malý a páchne cigaretovým kouřem, na podlaze leží prošlapaný koberec a na stěnách visí obrazy v laciných rámech. Koupelna je na chodbě, společná pro několik pokojů, a když Hideki vezme za kliku, zjistí, že je obsazeno. Naštěstí má na pokoji umyvadlo.

Svlékne se do spodního prádla a umyje si nohy a podpaží. Pak otevře okno a položí se na koberec. V duchu počítá, kolik je v Minneapolisu hodin. Má v úmyslu zavolat Akiko a nechce ji probudit. Počítá tak dlouho, dokud na podlaze neusne. Probudí se rozlámaný a s příšernou žízní, vstane a nad umyvadlem hltá vodu přímo z kohoutku. Poté se posadí na postel a váhavě zvedne telefonní sluchátko. Žena na recepci se ohlásí lámanou angličtinou a on jí několikrát, pomalu a zřetelně, zopakuje číslo, na které chce volat. Recepční mu nerozumí, z angličtiny přejde do řečtiny a Hideki praští sluchátkem do vidlice, je zadýchaný a zpocený, zároveň však cítí úlevu: radši si představuje, že s Akiko mluví, než aby s ní mluvil doopravdy.

Znovu vyjde na chodbu a zkusí dveře do koupelny. Tentokrát je volno a on se okamžitě postaví pod sprchu, nechává po sobě stékat vodu a uvažuje, kam se v Aténách vydá, kterou památku vyfotografuje jako první.

Voda chutná po železe, Hideki si nabírá plná ústa a plive ji pod sebe. Když vyjde ze sprchy, neotírá se. Mokrý přeběhne chodbu a ve svém pokoji se postaví k oknu. V podvečer slunce stále hřeje a Hideki brzy oschne. Natáhne si šaty a vykloní se ven. Má hlad a ulice pod ním je cítit jídlem, v přízemí hotelu je restaurace a vůně pečeného masa se nese až k němu.

Hideki se rozhodne, že nejprve najde směnárnu a pak se zajde najíst. Nechce se zdržovat výtahem, a tak do recepce seběhne po schodech. Žena za recepčním pultem se usmívá a ten úsměv Hidekiho zastaví (Akiko!). Dojde k pultu a na kousek papíru napíše telefonní číslo do Minneapolisu. Recepční přikývne a přitáhne si telefon, Hideki se dívá, jak žena vyťukává číslo a podává mu sluchátko. Polkne a zhluboka se nadechne a potom už slyší Fumiko a její odměřený studený hlas a nenávidí se za to, jak pokorně se jí omlouvá a prosí ji, jestli by mohl mluvit se svou ženou.

</section>
