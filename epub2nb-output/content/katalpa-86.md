---
contentType: prose
---

<section>

Zahrada

Přicházející jaro naplní Květu energií.

Zahrada ji volá. Je třeba ohledat a napravit škody způsobené sněhem a mrazem.

Pohnojit rododendrony, prostříhat jabloně a ošetřit je společně s třešní postřikem.

Postarat se o růže.

Seříznout zlatice a tavolník.

Květa o tom vypráví Bohumilu Ptáčkovi a oči jí svítí. Pošťák je vůči zahradnickým radostem imunní. Sám zahradu nikdy neměl a ani po tom netouží.

Bohumil Ptáček má rozečtenou Agathu Christie. Je zcela ponořen do Hercula Poirota a záhadné vraždy ve vlakovém kupé. Zatímco Květa básní o zahradě, okopávání a kompostu, pošťák uvažuje, kolik knih Agatha Christie napsala. Rád by si je přečetl všechny. Času má dost.

Ušklíbne se. Květa si toho všimne.

Vy mě neposloucháte, řekne dotčeně.

Poslouchám, ohradí se Bohumil Ptáček.

Tak dobře — co jsem říkala?

Očima se mu pověsí na rty.

Mluvila jste o zahradě, řekne Bohumil Ptáček. O tom, co všechno musíte udělat.

Květu to uklidní. Zavrtí se a sedne si pohodlněji.

To, co na zahradě zanedbáte na jaře, už nikdy nedoženete, řekne.

Bohumil Ptáček neochotně opustí svět Agathy Christie.

Rád bych vaši zahradu viděl, pronese toužebně.

Květa se usměje.

Nejkrásnější je v květnu.

Ruka s revolverem jí zakolísá.

Když slíbíte, že neutečete, vezmu vás tam.

Z představy, že by se mohl dostat ven, se pošťákovi rozbuší srdce.

Neuteču, slíbí Květě a ta spokojeně přikývne.

Dál vykládá o řízkování a řezu stromů a on ji napjatě poslouchá, protože zahrada se teď stala i jeho záležitostí; za pár týdnů se bude moct dotknout rozkvetlých stromů a projít v trávě.

</section>
