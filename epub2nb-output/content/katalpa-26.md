---
contentType: prose
---

<section>

Čistota

Neděle by mohla být líná a příjemná.

Kdyby Marie neuklízela.

Marie uklízí každý víkend.

V sobotu utírá prach a mění ložní prádlo a v neděli každou místnost jejich třípokojového bytu vysává.

Bohumil Ptáček je také součástí jejího uklízecího itineráře: Marie zastřihuje pošťákovi chloupky v nose a v uších, dělá mu pedikúru, kontroluje nehty na rukou. Dbá na to, aby chodil v čistém a vyžehleném oblečení. Kvůli Marii si musí denně měnit spodky a brát čistý kapesník. Nesmí nechávat na stole rozečtené knihy, pokaždé je musí založit a vrátit do knihovničky v obývacím pokoji.

V jiné dimenzi s ním Marie o víkendech zůstává v posteli. Napřed se pomilují, s chutí a zkušeně, a potom, zatímco on si čte, Marie jde do kuchyně připravit snídani. Snídají společně, v ložnici. Marii nevadí drobky na prostěradle.

V jiné dimenzi je Marie ideální ženou, takovou, kterou si před dvaceti lety vzal.

Bohumil Ptáček civí na strop ložnice. Je osm hodin ráno. Marie vstala před hodinou. Natáhla si staré tepláky a seprané tričko, vlasy si stáhla v týle. Nasnídala se vestoje u kuchyňské linky. Potom ze skříně v předsíni vytáhla vysavač a pustila se do práce.

Vysávání je v Mariině podání sofistikovaná a důkladná činnost, sestávající z několika částí; on nenávidí každou z nich. Vadí mu, že Marie přestavuje nábytek, aby mohla s vysavačem do všech koutů. Odevzdaně sleduje, s jakou vervou jeho žena přejíždí po kobercích. Uhýbá nohama, směšně poskakuje po místnosti, aby mu hladovou hubicí nenarazila do nártů.

Připadá si zbytečný.

Nakonec se zavře v koupelně, posadí se na vanu a čeká, až ho Marie zavolá. Hryže si nehty, spíše symbolicky než opravdu, nesmí na nich být nic znát.

Má pocit, že život, který po svatbě s Marií vedou, se dá popsat jedním slovem: redukce.

Nejprve byl redukován na penis, protože Marie chtěla děti. Zkoušeli to rok za rokem, bezvýsledně. Když se smířili s tím, že zůstanou bezdětní, pokusila se z něj Marie udělat kariéristu. Šplhavce. Nelíbilo se jí, že je obyčejný doručovatel, chtěla, aby usiloval o místo vedoucího pobočky. Neprošel konkurzem, protože se málo snažil. Navíc o to místo nestál — bavilo ho chodit.

Poslední redukce se odehrála před několika lety, kdy s ním Marie v rámci úklidu začala šoupat po bytě. Do obývacího pokoje mohl jen v ponožkách, zatímco do kuchyně nutně potřeboval pantofle, v kterých ovšem nesměl do koupelny, protože by mohl na dlažbě zanechat šlápoty. Někdy měl pocit, že by pro svůj pohyb po bytě potřeboval tištěné instrukce.

Bohumil Ptáček nemá sílu se s Marií hádat. Občas ji při úklidu pozoruje. V jejích pohybech zbylo něco z dívky, kterou si bral. Odraz mládí. Prosvítá její současnou podobou, někdy tak zřetelně, že ho zabolí u srdce.

Pramínek vlasů potem přilepený k šíji.

Tmavý a vlhký stín podpaží.

Úzká zápěstí.

Marie, říká pak. Můžu ti s něčím pomoct?

A ona se k němu obrátí a změří si ho pohledem. Zvažuje, jestli mu může svěřit mop, korunovační klenot jejich soužití, mokrý a nacucaný pěnou.

Ne, řekne. Běž si číst.

A on se sklopenou hlavou projde kolem ní (závan její vůně, čerstvé a živočišné, a prostředku na mytí podlahy) a s knihou v podpaží se zavře na záchodě.

</section>
