---
title: Bez úlevy
contentType: prose
---

<section>

Bolest pohltí všechny Akičiny myšlenky.

Vyplní ji úplně a dokonale, nenechá v ní ani kousek prázdného místa, koutek, kde by se mohla schoulit a odpočinout si.

Žije od jedné morfiové injekce k druhé.

V několika jasných chvilkách, které se navzdory všemu objeví, myslí na Hidekiho.

Touží po něm.

Na fotografie, které jí posílá, se už nedívá. Jsou důkazem toho, jak daleko od ní manžel je. Navíc ji z jasných barev na snímcích bolí oči. Nechá matku, aby balíčky od Hidekiho otvírala, a Fumiko to neochotně dělá, štosy fotografií cpe do kartonové krabice, kterou ukládá na dno skříně.

—

Akiko spí. I ve spánku zatíná prsty do dlaní, jako kdyby jí tělem procházela křeč.

Fumiko tiše stojí nad její postelí a ujišťuje se, že její dcera ještě dýchá.

</section>
