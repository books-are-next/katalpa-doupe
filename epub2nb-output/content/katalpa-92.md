---
contentType: prose
---

<section>

Až pokvetou stromy

Duben je zasvěcen čekání na dítě.

Alice má první termín patnáctého a Květa ten večer nedočkavě volá Evě.

Ještě nic, řekne Eva.

Jak je Alici? zajímá Květu.

Dobře. A rozhodně se nechystá dneska rodit.

Květa položí telefon a jde do kuchyně. Je neklidná. Z věšáku vezme utěrku a pustí se do nádobí naskládaného v odkapávači.

Dítě se narodí dvacátého, brzy ráno. Květa uklízí, když jí to Eva zavolá. Květa má z té zprávy takovou radost, že se musí posadit. Dívá se na prachovku ve své ruce a Eva jí hlásí míry a váhu.

A jméno? zeptá se Květa.

Jaroslav.

Květa přivře oči. To jméno se jí líbí. Rozloučí se s Evou a napadne ji, že by to měla nějak oslavit. V kuchyni si nalije skleničku likéru. Vypije ji na jeden zátah. Jazyk se jí potáhne sladkostí. Pak vezme do ruky revolver a sejde do sklepa.

Narodil se mi vnuk, řekne Bohumilu Ptáčkovi.

Je rozjásaná a pošťákovi připadá nepozorná.

Bohumil Ptáček využije příležitosti.

Vezmete mě ven? zeptá se.

Květa je rázem ve střehu. Bezděčně očima zamíří k oknu, zatlučenému dřevěnými deskami.

Dneska ne, řekne.

Tak kdy? naléhá pošťák, ale Květa neodpoví.

Zdá se, že ji představa pošťáka, vypuštěného na svobodu, vyděsila.

Až nastane ten správný čas, řekne.

Bohumil Ptáček zplihne. Na matraci, kde sedí, si obejme kolena.

Až pokvetou stromy, řekne Květa.

Pošťák zvedne hlavu.

Slibujete?

Květa kývne.

—

Večer se Květa svléká před zrcadlem v ložnici. Představuje si Alicino tělo, změněné těhotenstvím a porodem. Zkoumavě si prohlíží vlastní tělo, ňadra se světle hnědými bradavkami, ochlupení v klíně, které věkem prořídlo. Nahá se posadí do křesla. Špičkami prstů si přejíždí po pažích, hrudi a břiše. Myslí na děti, které její tělo vydalo. Dvě vyšly ven v krvi a mrtvé, teprve to třetí — Eva — se narodilo živé a zdravé. Po dvou potratech byla Květa skleslá a v depresi. V nemocnici jí řekli, že je mladá a zdravá a že není důvod, proč by nemohla donosit dítě.

Když Květa čekala Evu, nafouklo se jí břicho a otekly jí kotníky a zápěstí. Přesto dál s Jiřím jezdila po rozhlednách, a dokonce se s ním na každém výletě milovala, ačkoliv dva měsíce před porodem jí z nalitých prsů začínalo vytékat mléko.

Eva se narodila v roce 1956, Květě bylo dvacet sedm a Jiřímu o dva roky víc. Několik let se pak pokoušeli o další dítě, ale nepodařilo se jim to. Květa byla vlastně ráda. Nedokázala si představit, jak by se s dalším dítětem vešli do bytu Jiřího rodičů.

Při vzpomínce na Jiřího rodiče se Květa zachvěje. Vstane z křesla a z postele vytáhne noční košili. Oblékne se a rozčeše si vlasy. Potom vklouzne pod deku a pevně tiskne víčka k sobě. Nechce myslet na svou tchyni, ale na nově narozené dítě. Nedaří se jí to. Vypadá to, že se Jiřího matka zachytila nehtem v koutku Květina oka, dere se dovnitř a snaží se opanovat každý kousek její mysli.

</section>
