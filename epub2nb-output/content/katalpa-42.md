---
title: Lov
contentType: prose
---

<section>

Jde to snadněji, než Květa očekávala.

Začátkem prosince si pošle dva prázdné doporučené dopisy. Bohumil Ptáček jí je přinese a ona s ním mezi dveřmi prohodí několik slov. Dívá se přitom směrem k vietnamskému obchodu, stará žena s šálou obtočenou kolem krku a v kulichu s bambulí sedí před vchodem.

Přestože se zdá, že žena spí, Květa se neodvažuje pošťáka pozvat dovnitř. Převezme dopisy a rozloučí se, zklamaná a trochu rozzlobená.

V kuchyni si odváže zástěru a vytáhne z kapsy revolver.

O čtrnáct dní později se na ni usměje štěstí. Prostranství před vietnamským obchodem je prázdné.

Bohumil Ptáček stojí u Květiných dveří, na sobě má tmavomodrou bundu a přes uši pletenou čelenku. Květa, která si den předtím odeslala dopis, a proto věděla, že B. P. přijde, se postarala o to, aby kulisy byly dokonalé. Je oblečena do zamoučněné zástěry a z kuchyně voní jablečný závin. To, že ho pošťák cítí, prozradí lehké zacukání jeho chřípí. Květa se usměje a převezme psaní. Váhá mezi dvěma scénáři. Mohla by muže pozvat dovnitř, na kousek štrúdlu, a nato ho za pomoci revolveru donutit sejít do doupěte. Nebo si může zahrát na bezmocnou stařenku a poprosit ho, aby jí pomohl něco vynést ze sklepa.

Oči jí padnou na pošťákovu brašnu. Je nacpaná k prasknutí. A na chodníku před vilou stojí podobně plná pojízdná taška.

Ne, Bohumil Ptáček má spoustu práce a určitě nebude mít čas na šálek čaje a závin.

Květa se rozhodne pro scénář číslo dvě.

Potřebovala bych vaši pomoc, řekne.

Pošťák se zatváří překvapeně.

Vynést ze sklepa pár židlí, pokračuje Květa.

Bohumil Ptáček nevypadá nadšeně. Přešlápne z nohy na nohu. Pod tíhou kožené brašny je trochu shrbený.

Dobře, řekne nakonec.

Než vejde do haly, pečlivě si očistí boty o rohožku. Květa se rychle podívá k obchodu přes ulici. Po staré Vietnamce ani stopa. Rozjaří ji to. Zavře za Bohumilem Ptáčkem dveře, provede ho halou a ukáže na schody do sklepa. Prsty nahmatá v kapse zástěry revolver.

Bohumil Ptáček odloží kabelu a opatrně sestupuje po schodech dolů.

Květa jde za ním.

V chodbě panuje přítmí, jedinou osvětlenou místností je doupě, které otevřenými dveřmi zívá přímo naproti schodišti. Zatímco Květa váhá, zda se má vytasit s revolverem, pošťák, sám a dobrovolně, vstoupí do doupěte.

Květa zůstane stát v chodbě, užaslá, jak dobře to šlo.

Tuhle židli? zeptá se Bohumil Ptáček a dotkne se opěradla staré thonetky, kterou tu Květa připravila.

Jeho hlas vytrhne Květu ze zamyšleného údivu. Udělá dva rychlé kroky a zabouchne dveře. Otočí klíčem v zámku, zasune zástrčku a pověsí na ni visací zámek. Dýchá rychle a mělce, ale ruce se jí nechvějí.

Má strach, že Bohumil Ptáček začne ve svém vězení křičet, a protože to nechce slyšet, spěchá po schodech nahoru. Zavře dveře vedoucí do sklepa, opře se o ně zády a jemně se zahryzne do hřbetu ruky.

Ani na okamžik ji nenapadne, že by ještě mohla všechno zvrátit. Že by mohla sejít do sklepa, odemknout dveře a vysvětlit to všechno jako špatný vtip. Místo toho čeká, až se jí zklidní dech. Potom očima sjede ke kožené brašně, kterou pošťák nechal na podlaze.

Uvědomí si, že venku před domem stojí ještě pojízdná taška. Znovu se jí zrychlí tep. Opatrně sejde schody a chvatně přejde cestičku vedoucí k brance. Na chodníku se zmocní pošťákovy tašky, vmanévruje ji do zahrady a schod po schodu vleče do domu.

V hale pak stojí nad dvěma taškami nacpanými dopisy a novinami, zhluboka oddechuje a dovolí svalům, aby si odpočinuly. Lehce se přitom usmívá.

</section>
