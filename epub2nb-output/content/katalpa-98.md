---
title: Jabloň
contentType: prose
---

<section>

Květa spí při pootevřeném okně.

Vůně kvetoucích stromů vniká do ložnice a šimrá ji v nose. Každý den uvažuje Květa nad tím, že vezme Bohumila Ptáčka ven, a vždy usoudí, že je to příliš riskantní.

Teprve když začnou opadávat květy třešně, sebere odvahu. Do doupěte sestoupí pozdě v noci. Zaklepe na dveře a odemkne oba zámky. V místnosti je tma. Květě prudce buší srdce, sune ruku po zdi, dokud nenahmatá vypínač. Světlo Bohumila Ptáčka neprobudí. Leží roztažený na matraci, pokrývku má vytaženou k bradě a chrápe. Nejprve Květu napadne, že by se měla otočit a odejít, ale její odhodlání vzít pošťáka ven je příliš silné. Dojde k matraci, revolver drží v napřažené ruce. Skloní se, a než zatřese pošťákovým ramenem, chvíli si ho prohlíží. Ještě nikdy mu nebyla takhle blízko. Bohumil Ptáček je lehce cítit potem a knír mu voní vitaminovým tonikem, které mu Květa koupila. Víčka má zrůžovělá a oči mu pod nimi rychle kmitají. Květa někde četla, že takové pohyby znamenají, že se člověku zdají sny. Je jí líto, že musí pošťáka vzbudit. Uchopí ho za rameno a několikrát jím zatřese. Bohumil Ptáček neochotně rozlepí oči a mžourá do světla.

Květa mu podá starý Jiřího svetr.

Jdeme ven, řekne a postaví se ke dveřím.

Pošťák má na sobě kostkované flanelové pyžamo a neobratně si navléká ponožky a nazouvá pantofle. S pohledem upřeným na revolver v Květině ruce se souká do svetru.

Půjdete krok přede mnou, řekne Květa. Jestli začnete utíkat, zastřelím vás.

Ustoupí, aby kolem ní pošťák mohl projít.

Jestli začnete křičet, zastřelím vás, pokračuje.

Pošťák potáhne nosem. Květa má baterku a svítí mu pod nohy. Nechce rozsvěcet světlo na schodišti, aby na sebe náhodou neupozornila Ukrajinku v podkroví.

Dveře pro služebnictvo, které vedou do zahrady, jsou odemčené. Bohumil Ptáček jimi projde, Květa hned za ním. Uslyší, jak pošťák vzlykne, a trochu se toho zvuku lekne.

Jděte tři kroky rovně a pak doprava, přikáže.

Směruje Bohumila Ptáčka do středu zahrady, pod jabloň, kam nedopadá oranžové světlo pouličních lamp.

Pod stromem se oba zastaví. V zahradě je ticho. Jsou dvě hodiny po půlnoci, město spí.

Bohumil Ptáček rychle a mělce dýchá. Chce se mu plakat. Rozpaží ruce, prsty se dotkne kmene jabloně. Udělá jeden rychlý krok a jabloň obejme. Květa se mlčky dívá, jak si o hrubou kůru rozdírá tvář. V šeru, jaké v zahradě panuje, vidí jen pošťákovy obrysy. Je jí jasné, že i kdyby měla zbraň nabitou, v té tmě by se nestrefila.

Nechá pošťáka vyplakat. Potom mu řekne, že nastal čas na návrat. Bohumil Ptáček ji poslechne a odstoupí od stromu. Do domu dojdou mlčky. V doupěti si pošťák vyzuje pantofle a stáhne ponožky, které má nacucané rosou. Posadí se na matraci a podívá se na Květu. Knír má zplihlý a oči červené. Na tvář se mu přilepil plátek z jabloňového květu.

Pustíte mě domů? zeptá se a Květu jeho otázka zabolí, protože doufala, že Bohumil Ptáček už na domov zapomněl.

Dobrou noc, řekne a zhasne světlo.

S baterkou v ústech potom zajistí oba zámky. Nakonec se opře čelem o dveře a poslouchá, jak pošťák naříká a pláče.

</section>
