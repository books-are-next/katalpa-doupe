---
title: Svoboda
contentType: prose
---

<section>

Bohumil Ptáček je v doupěti už pátý den.

Během té doby měl několik příležitostí Květu napadnout, vyrazit jí z ruky revolver a zmizet.

Nevyužil ani jedinou.

Jako by v její přítomnosti zkameněl. Místo toho se tajně pokusil odtahat od zdí noviny a odtrhnout dřevěné desky, za kterými správně tušil okno. Uspěl jen z poloviny: o hřebíky v dřevěných deskách si zlámal nehty a poté, co od stěny odvlekl několik balíků novin a zjistil, že za nimi nejsou žádné dveře, ale špatně omítnutá stěna, vzdal i to.

Na pokojíček ani stravu si Bohumil Ptáček nemůže stěžovat.

Jediné, co mu chybí, je svoboda.

Celá situace je absurdní a on pro ni, kdykoliv mu to nervozita a úzkost dovolí, nepřestává hledat vysvětlení. Pokaždé, když do místnosti vstoupí Květa, doráží na ni s otázkami, co po něm chce. A nejpodivnější je to, že po něm, alespoň dosud, nechtěla vůbec nic.

Může jíst, pít, spát a vyměšovat podle své libosti.

Také si může číst nebo psát, nechala mu tu papíry a špačky několika tužek.

Ale to hlavní, totiž smysl jeho existence v téhle zvláštní kobce, mu uniká. Neví, jak tu bude dlouho ani zda vyvázne živý, a ta nevědomost ho dohání k šílenství.

Chodí dokolečka po místnosti a hryže si nehty.

Proč si nečtete? zeptá se ho Květa, když si všimne jeho nervozity.

Pošťák to zkusí, ale písmenka se mu slévají a text ubíhá za okraj stránky.

Nedokážu se soustředit, řekne Květě.

Květa mu přinese meduňkový čaj na uklidnění.

Vztek se u něj střídá s odevzdaností. Chvílemi je přesvědčen o tom, že ho vysvobodí policie, sedí klidně na posteli a vyčkává, a okamžik nato se rozčílí, kope do dveří a prsty z nich strhává polystyren.

Páchne a dobře si to uvědomuje. Nemá se kde umýt. Stará žena mu tu nechala několik PET lahví s vodou a zubní kartáček. Zuby si čistí nad kbelíkem, do kterého močí, ale celý se v té trošce vody opláchnout nedokáže.

Není přehnaně čistotný a rozhodně nemá takové požadavky na hygienu jako Marie, ale být skoro týden v jednom oblečení se mu příčí. Košile ho škrábe do zad a kalhoty svírají v pase. Tvář mu zarůstá vousy. Přesto se odmítá svléknout a tvrdohlavě si chodí lehnout oblečený. Má pocit, že být oblečený znamená být připravený. A on chce být připravený.

Zpočátku se pokouší bdít. Bojí se, že ve spánku by mohl zmeškat příležitost k útěku. Nakonec ho vyčerpanost a ospalost přemůžou. Kdyby mu Květa nenosila jídlo v přesně stanovených hodinách (snídani v osm, oběd ve dvanáct a večeři v šest), jeho čas by ztratil strukturu.

Udivuje ho, do jak hlubokého spánku tu dokáže upadnout. A když se probouzí, snění na něm ulpívá jako jemná námraza, nechce se ho pustit, takže si musí špičkou prstu vybrat ospalky z očí a pořádně se protáhnout.

Květa má ve zvyku na dveře místnosti tiše zaklepat. Jako by mu dávala možnost ji odmítnout. Je to směšné. Květa má revolver a může si s ním dělat, co chce. On se jí nedokáže vzepřít. Není to v něm.

Vzpurnost.

Odbojnost.

S přivřenýma očima upíjí meduňkový čaj a občas zanaříká, jako by ho netrápilo, že je zavřený uvnitř malé místnosti, ale že si o příliš horký nápoj popálil jazyk.

—

V noci se mu zdají divoké sny. Běhá v nich zuřivě po lese, ve svém pošťáckém stejnokroji, a hledá cestu ven. Stromy rostou blízko u sebe a on se pohybuje od jednoho vrásčitého kmene ke druhému. Nakonec se vyškrábe na prudký kopec (pomáhá si při tom rukama) a rozhlédne se kolem sebe. Pod sebou má špičky stromů, šedomodré nebe nad ním se táhne do nekonečna. Ve snu si Bohumil Ptáček sundá čepici a nechá se prohřát sluncem.

Probudí se v dobré náladě a odhodlaný. Je přesvědčen o tom, že Květa něco přehlédla, že cesta z doupěte existuje.

Posilní se lokem čisté vody a sní jablko, které si nechal od večeře. Rozhlíží se při tom po místnosti a uvažuje nad tím, z čeho by si mohl vyrobit zbraň. Rozhodne se pro židli. Pokusí se odlomit nohu nebo kus opěradla. Spolkne poslední sousto jablka a pustí se do práce. Lomcuje židlí a hlasitě oddechuje. Židle je bytelná, nohy a opěradlo se sedákem spojují šrouby s velkou hlavou. Pošťák se je napřed pokouší uvolnit plastovým nožem (zlomí ho), později nehty. Pak židli položí na zem a začne po ní dupat. Židle zůstane v celku, nepodaří se mu odlomit ani třísku. Frustruje ho to. Z obličeje se mu řine pot. Ale nehodlá se vzdát. Uchopí židli oběma rukama a začne s ní bušit do desek zakrývajících okno. Přestane, teprve když zaslechne Květu, která mu nese snídani. Jí s nechutí a pomalu. Květa mu o něčem vykládá, ale on ji neposlouchá, jediné, nač dokáže myslet, je útěk. Je ochoten udělat cokoliv, aby se dostal ven: rozbít dveře vlastní hlavou, vytrhat obložení stěn zuby, podhrabat se. Po Květině odchodu krouží po doupěti a hledá jeho slabinu. Tiskne tvář ke stěnám obloženým novinami a hladově čeká na závan vzduchu, který by mu prozradil, že je za nimi otvor. Chodí po místnosti čím dál rychleji, připomíná psa zavřeného v kotci, běhá, utíká. Když mu dojdou síly, posadí se na matraci a tiše sténá. Myslí na svůj sen, na les, který mu připadal neprůchodný, a na kopec, z nějž měl dokonalý výhled. Vsune si do úst prst a chvíli si hryže nehet. Dívá se na podlahu, zakrytou koberci s ošlapaným perským vzorem. Napadne ho, že by tu mohla být padací dvířka. Vyskočí. Začne koberce rolovat a dávat stranou. Brzy se dostane k betonové podlaze. Je stará a popraskaná, beton má šedivou barvu a drolí se. Bohumil Ptáček si sedne k největší prasklině a pokusí se ji rozšířit nehty. Prasklina je hned u dveří a on si představuje, jak se pod nimi prohrabe, prosmýkne se jako had nebo žížala a objeví se na druhé straně.

Po hodině usilovné práce se puklina zvětší sotva o milimetr a pošťák pochopí, že tudy cesta nevede. Nehty má ulámané a z palce mu teče krev. Olízne ji jazykem a těsně před tím, než Květa přijde s obědem, opět rozhodí po zemi koberce. Po obědě mu Květa vypráví, on sedí na matraci a předstírá, že poslouchá. V duchu hledá únikové cesty. Desky z okna neodtrhne, to už zkoušel. Zbývají dveře. A puklina před nimi. Ta škvíra v betonu mu nedá spát. Možná kdyby ji navlhčil…

Po Květině odchodu vezme pošťák lahev s vodou a nalije ji do praskliny. Vytvoří na zemi malé jezírko, které se nechce vsáknout. Počká půl hodiny a setře ho kapesníkem. Potom znovu zkusí rýpat beton. Poraněné prsty ho bolí. Skončí s několika drobky betonu v dlani. Je zoufalý. Vloží si betonové drobky do úst a rozkouše je. Nemá sílu je polknout, vyplivne je na zem a slinu rozmaže nohou. Pak vlhký beton zakryje kobercem.

Soustředí se na dveře. Jsou obloženy polystyrenovými deskami, které jsou asi patnáct centimetrů silné. Bohumil Ptáček do nich ryje a pod nohama se mu hromadí bílé šustící kuličky. Prokutá se až na dřevo. Je tvrdé a jeho nehty na něm nenechají žádné stopy. Vezme židli a tluče s ní do dveří a do kliky. Slyší, jak se rány rozléhají domem. Na čele mu vystoupí pot, zuby má zaťaté a bradu vystrčenou. Židle i dveře jeho náporu odolají. Se zklamaným výkřikem se vrhne na matraci a nacpe si do úst kus pokrývky, kolébá se sem a tam a skučí.

Květa, která večer přijde, mu přikáže polystyrenové drobky zamést.

Dveře jsou dubové, řekne. A i když ulomíte kliku, stejně se ven nedostanete.

Bohumil Ptáček si zacpe uši. Je skleslý a nemá chuť mluvit ani poslouchat. K večeři dostane šišky s mákem. Neochotně polyká bramborové těsto. Květa vycítí jeho náladu. Je jí ho líto. Nejraději by k němu šla a objala ho. Místo toho se zeptá, jestli by si nedal kakao. Pošťák kývne a ona mu ho uvaří, hodí do něj šupinku másla, aby bylo výživnější.

Před spaním Bohumil Ptáček myslí na místnost, ve které se ocitl, a na to, jak dobře je opevněná. Začne se mu špatně dýchat. Srdce se mu prudce rozbuší a zalije ho pot. Má záchvat paniky. Vztyčí se na matraci a hlasitě lapá po dechu. Povolí mu střeva, takže ztěžka dopadne na kbelík a vyprázdní se. Potom odhrne koberec, potmě nahmatá skulinu v betonu a přitiskne k ní ústa. Vdechuje vlhký beton a je mu jasné, že takhle nějak voní svoboda. Srdce se mu pomalu uklidňuje, jeho dech nabírá na pravidelnosti. Na spáncích mu zasychá pot a on ústy objímá prasklinu, líbá ji a obtahuje jazykem a představuje si, že vede pod celým domem, že je to tajná stezka ven, a kdyby mohl, rozbil by ji krumpáčem, prokutal by se na ulici, klidně bosý a nahý.

Pošťák usíná na podlaze, schoulený na zmuchlaném koberci, ve spánku špulí ústa a škube končetinami, ukazováček má vložený do praskliny v podlaze jako apoštol ohmatávající Mistrovy rány.

</section>
