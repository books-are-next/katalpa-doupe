---
title: Cizinec
contentType: prose
---

<section>

Hoang toho zákazníka vítá s širokým úsměvem.

Ještě nikdy ho tu neviděla. Je oblečen do trička a dlouhých kalhot, nohy v teniskách má bosé. Vypadá uštvaně, když bere za kliku obchodu, třesou se mu ruce. Hoang je zvědavá na to, co si koupí, a netrpělivě čeká, až vyjde ven. Muž je z Asie, stejně jako ona, ale Vietnamec to není, na to by mohla přísahat. Muž se v obchodě zdrží jen krátkou chvilku, pak vyjde ven a na okamžik se zastaví, aby mohl otevřít sáček s chlebem. Hoang se na židli zavrtí. Kousek chleba muži upadne. Zvedne ho a vzápětí vzlykne, cpe si do úst chléb a přitom pláče.

Hoang se sevře srdce soucitem. Vstane a opatrně se k muži přiblíží. Muž poctivě žvýká a u toho popotahuje, slzy mu odkapávají z brady na hrudník. Hoang ho vezme za loket a zakormidluje s ním ke své židli.

Posaď se, řekne vietnamsky.

Muž jí nerozumí a stojí tak dlouho, dokud ho Hoang jemně nešťouchne do břicha. Když se posadí, mají hlavy zhruba ve stejné výšce. Hoang položí ruku muži na předloktí a nechá ho vyplakat. Cítí s ním spřízněnost, oba jsou tu cizinci.

Muž má černé vlasy protkané bílými nitkami a Hoang zvedne ruku, jako by ho chtěla pohladit. Nedotkne se ho však, drží ruku nad mužovou hlavou jako stříšku a začne potichu broukat „Malá lodička na řece Ma“. Muž se pomalu uklidňuje. Dojí chleba a vysype si do dlaně poslední drobky. Hoang trochu poodstoupí, pozorně si muže prohlíží a v hlavě se jí rodí nápad. Vždycky byla přesvědčena o tom, že když s někým bude sdílet své starosti, bude jich mít jenom půl. A to, že zmizel muž s knírkem, Hoang trápí už hodně dlouho. Suong se s tím svěřit neodvážila a Linh je na to příliš malá.

Hoang přiblíží k neznámému muži obličej.

Už je dobře, řekne.

Vedle židle má Hoang termosku s čajem, odšroubuje víčko a nabídne muži. Ten zavrtí hlavou, otevře batoh a vytáhne lahev Coca-Coly. Zhluboka se napije a pokusí se vstát, Hoang ho však rychlým a naléhavým gestem přiměje k tomu, aby zůstal sedět.

Začne na něj mluvit, pomalu a s rozmyslem.

Myslím, že ho chytila a snědla, řekne, a jakmile to vysloví, uleví se jí.

Už není sama, kdo střeží to tajemství, teď jsou na to dva; muž má lesklé černé oči, jako dvě tůňky, do těch se může s důvěrou ponořit.

Snědla ho, zopakuje Hoang a náhle si přestane být jistá, jestli se to, co vypráví, opravdu stalo, nebo jestli jde o nějakou legendu.

Muž sedí na židli a je zticha, na tvářích mu zasychají slzy a břicho má plné chleba. Poslouchá Hoang a dívá se k protějšímu domu, aniž tuší, že právě ten je epicentrem Hoanžina vyprávění — že Hoang mluví o jeho cihlách a omítce, o zdech, které pohltily muže s knírkem tak dokonale, že po něm nezbyla žádná stopa.

</section>
