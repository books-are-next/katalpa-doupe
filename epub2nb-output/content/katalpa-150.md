---
title: Odchod
contentType: prose
---

<section>

Desátého září Květa přemýšlí o tom, co udělá Bohumilu Ptáčkovi k poslední večeři v doupěti.

Cítí se smutně i slavnostně zároveň, chodí po kuchyni, otvírá lednici, zkoumavě prohlíží spíž. Nakonec oloupe brambory, nakrájí je na čtvrtky, posype kořením a dá je péct. Udělá k nim rajčatový salát s cibulkou a silný černý čaj.

Bohumil Ptáček sní večeři s chutí. Květa na něj upřeně hledí a ani se to nesnaží nějak zakrýt, pokouší se vtisknout si jeho podobu do paměti. Když potom nahoře myje nádobí, ťukne s talířem o dřez a talíř se rozlomí na dvě půlky. Vyhodí ho do odpadkového koše a mokrýma rukama se opře o linku, uvědomuje si, že zítra touto dobou už tu bude sama, a na zlomek vteřiny zaváhá (opravdu ho mám pustit?), pak potřese hlavou a vrátí se k nádobí.

V noci stojí s pošťákem pod jabloní.

Je před půlnocí, noc se brzy přelomí do dalšího dne.

Jsou vidět hvězdy a Květa lituje, že nezná jejich jména. Napíná uši a doufá, že zachytí, jak Bohumil Ptáček dýchá, ráda by si ho pamatovala se vším všudy, celého a bez vady. Zítra uplyne skoro devět měsíců od chvíle, kdy ho zavřela do doupěte — byl v něm stejně dlouho jako dítě v těle matky.

Bohumil Ptáček dýchá trochu chrčivě. Květa si pomyslí, že je nachlazený. Kdyby zůstal o něco déle, léčila by ho cibulovým nálevem s medem.

Domů se vracejí trávou obtěžkanou rosou. Květa cítí, jak jí vlhkost proniká přes boty až na kůži. Zamkne pošťáka v doupěti a zády se opře o dveře, revolver zastrčí do kapsy. Poté co vyjde nahoru, posadí se na okraj vany a zapálí si cigaretu.

Myslí na to, jaké to bylo, když stavěla doupě; kolik práce na něm odvedla.

Zkouší přemýšlet o tom, co se stane, až Bohumila Ptáčka pustí, ale myšlenky jí volně poletují a ona se nedokáže soustředit.

Bude jí zase nosit poštu?

Zasměje se té představě a zakryje si rukou ústa, proudem vody uhasí nedopalek a začne si čistit zuby.

V ložnici si připraví šaty na druhý den, blůzu s knoflíky ve tvaru perliček a čistou zástěru. Chce, aby si ji Bohumil Ptáček zapamatoval krásnou.

Nakrémuje si obličej a vklouzne do postele. Má strach, že nebude moct usnout, ale spánek se dostaví téměř okamžitě a Květa spí hluboce a beze snů.

—

K snídani mu namaže dva krajíce chleba s marmeládou a přidá kousek piškotové buchty. Chce ho pustit hned ráno, nakonec však podlehne strachu a znovu ho zamkne, vrátí se do kuchyně a zlobí se sama na sebe; trčí v obrovském domě a ve sklepě má zavřeného pošťáka, kterého se potřebuje zbavit. Role se obrátily a najednou má v hrsti on ji. Ona má obavy otevřít tu klec a vypustit ho ven a on nic netuší, v klidu pořádá sladkou buchtu a těší se na to, jak si bude číst.

Květa vytáhne z lednice kuře, opláchne ho a promaže máslem, hrudku másla a svazek libečku mu pak vsune do útrob a dá ho péct do trouby. Umyje kocourovy misky a naloží mu čerstvé žrádlo. Ruce se jí maličko chvějí, řízne se o okraj konzervy. Sykne a hledá v zásuvce náplast, ošetří si poraněný prst a jde ven, pleje záhony a stříhá trávu kolem cestičky, dokud není čas k obědu. Naloží na talíř porci kuřete a rýži a odnese to do doupěte.

Bohumil Ptáček sedí na matraci, a když uvidí Květu, rozzáří se mu oči. Už jsem měl hlad, řekne jí a ona se usměje, ruce se jí třesou tak, že má strach, aby jídlo nevyklopila. Položí ho na stůl a popřeje pošťákovi dobrou chuť, potom za sebou zavře dveře, ale nezamkne je.

Co nejrychleji vyjde schody nahoru, v kuchyni popadne krabičku cigaret a zavře se v obývacím pokoji; Hrášek leží na okně a ona přechází od stěny ke stěně a uvažuje o tom, kdy Bohumilu Ptáčkovi dojde, že je volný.

—

Maso je křehké a jde snadno od kosti. Bohumil Ptáček drží kousek kuřete a olizuje z něj šťávu, mezi obočím má vrásku a mračí se, protože něco je jinak a on nemůže přijít na to co. Napije se vody a rozlomí kost. Vysává z ní morek a vzápětí mu to dojde: neslyšel zvuk zamykaného zámku. Zakucká se a v podpaží mu vyrazí pot. Odloží maso a ruce si otře do kalhot, vstane. Chvíli stojí u stolu a pevně tiskne zuby k sobě, dokud ho nerozbolí čelist.

Má strach se ke dveřím přiblížit.

Co je venku?

Nešikovně pohne rukou a rozlije sklenici s vodou. Cítí, jak mu buší srdce, rychle a překotně. Udělá několik nerozhodných kroků, není mu jasné, jestli Květa nezamkla schválně, nebo jestli na to zapomněla.

V ústech má chuť morku, jazyk jako by se zvětšil a nevešel se dovnitř.

Zhluboka se nadechne. Nikdy nebyl statečný a stisknout kliku chce odvahu.

Promne si vousy a myslí na nepřítomnost zvuku, který by dokazoval, že je tu zamčený — že věci jsou tak, jak mají být.

Svírá ho taková úzkost, že se mu chce plakat.

Pomyslí si, že se vrátí na matraci a bude předstírat, že si ničeho nevšiml. Květa si přijde pro nádobí od oběda a znovu ho tu zamkne.

Zatají dech a po špičkách dojde ke dveřím. Přiloží ucho na polystyren, kterým jsou zakryté.

Ticho.

Do očí se mu dostane pár kapek potu. Pálí to. Otře si oči rukávem.

Svět, který je venku, ho děsí a vábí zároveň.

Bílý jeřáb.

Oheň.

Stáří, které se vpisuje do člověka jako letokruhy do stromu.

Dotkne se kliky.

Otevře.

V chodbě, která je za dveřmi, se svítí.

Bohumil Ptáček si dlaněmi zakryje tvář.

Škvírou mezi prsty něco vidí.

Na schodech před ním stojí jeho pošťácká brašna a taška na kolečkách.

Dojde k nim.

Vezme brašnu do ruky. Pod prsty ucítí měkkou kůži.

Vzlykne. Otočí se a zavře dveře od doupěte. Brašnu si přehodí přes rameno, pojízdnou tašku nese v ruce.

Opatrně vystoupí na první schod.

Neví, jaké je venku počasí.

Neví ani, kolikátého dnes je.

Jediná jistota, kterou má, je, že se před ním otvírá celý svět.

—

Květa je neklidná. Kouří jednu cigaretu za druhou. Může si to dovolit, dnes má narozeniny. Je jí sedmdesát tři let.

Sedí na pohovce v obývacím pokoji a přemýšlí, jestli už Bohumil Ptáček zjistil, že nezamkla dveře.

Jestli už ji opustil.

Připadá si prázdná. Chce se jí plakat, ale jen trochu, slzy se nepřehoupnou přes okraj spodního víčka.

V duchu si představuje pošťáka.

I když se ho nikdy nedotkla, je si jistá, že má hebkou kůži.

Sametové vousy.

Četla mu básně a on ji poslouchal.

Mluvila s ním o Jiřím a on hltal každé její slovo.

Byl dobrý posluchač. Pokud chytne ještě někoho (byla by škoda nechat doupě nevyužité), stěží bude moct pošťákovi konkurovat.

Květa vzdychne. V pokoji se vznáší modravý dým z jejích cigaret. Kocour Hrášek vyskočil na zahradu, otevřela mu okno.

Květě zakručí v břiše. Tělo chce potravu, ale ona zatím nepociťuje hlad.

Potí se jí ruce. Za spánkovou kostí se probouzí bolest, později se rozvine v ochromující migrénu.

Už je venku?

Květa zapne televizi a zapálí si další cigaretu. Umiňuje si, že je poslední. Hltavě do sebe vsává nikotin.

Televize ukazuje hořící budovy.

Květa má pocit, že se její bolest přelila do obrazovky.

Zpočátku se domnívá, že se dívá na nějaký katastrofický film. O něco později pochopí, že jde o zpravodajství.

Oblaka prachu, letadlo, které naráží do vysokého mrakodrapu.

Květa zalapá po dechu. Zapomněla na cigaretu, popel jí padá do klína a na koberec.

Záběry se opakují stále dokola. Nejprve letadlo, potom oheň a tlustý sloupec kouře.

Co je to za svět, do kterého pustila svého Milovaného?

Nemůže od obrazovky odtrhnout oči. Má úplně studené ruce, kůže jí vychladla a rty vyschly.

Ztuhlá jako socha se dívá na trosky, v nichž končí starý svět, a neslyší vrznutí zahradní branky, kterou za sebou pošťák zavírá.

</section>
