---
contentType: prose
---

<section>

Žena s taškou

Patnáctého prosince vstane Hoang v sedm hodin ráno.

Nasnídá se společně se svou vnučkou. Mají hovězí polévku pho a sladký čaj. Suong je už dávno v obchodě. Po snídani Linh odchází do školy a Hoang umývá nádobí. Pak si chvíli čte noviny a nato se vydá do obchodu za Suong.

Suong je špatně naladěná, protože kvůli nějaké technické závadě vytekl jeden z mrazicích boxů. Klečí na kolenou a vytírá podlahu. Hoang si z malého skladu, který ke krámku přiléhá, přinese hadr a pomáhá Suong uklidit to nadělení.

Když je podlaha suchá a Suong se uvelebí na židličce u pokladny, Hoang prochází obchodem, loví z kapsy zbytky sušených banánových koleček a má obrovskou chuť vyprávět Suong o tom, co se jí v noci zdálo.

O tom, jak byla znovu v Hanoji a viděla Rudou řeku.

S ústy plnými sladkého banánu se zastaví u prosklených dveří obchodu.

S rostoucím zájmem pozoruje ženu z protějšího domu. Zápasí s velkou pojízdnou taškou, zkouší ji tlačit dopředu a nakonec se nahrbí a vleče ji za sebou. Hoang si uvědomuje, že tu tašku odněkud zná, a dokonce jí dojde odkud — patří muži, který roznáší poštu.

Hoang se rozhlédne, ale nikde ho nevidí.

Stará žena mezitím zmizí ve dveřích vily.

Hoang zamyšleně zavrtí hlavou. Uloží si ten obraz (žena, velká taška) do koutku mysli, hned vedle Rudé řeky a lampiónů, které o svátku Tet osvětlují Hlavní třídu.

</section>
