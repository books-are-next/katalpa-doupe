---
contentType: prose
---

<section>

Past

Dopisy si Květa začala posílat v říjnu.

Každý týden jeden. V listopadu přitvrdila a jejich počet zvedla, Bohumil Ptáček jí teď nosil dva až tři dopisy týdně. Bylo to vysilující, protože s každým dopisem musela na poštu v jiné části Prahy, ale zároveň to byl jediný způsob, jak zůstat s pošťákem v kontaktu, jak ho přimět k tomu, aby týden co týden vystoupal schody vedoucí ke dveřím vily a stiskl bříško zvonku.

Do každé obálky, kterou si poslala, vložila Květa prázdný list papíru. Adresu nadepsala pevnou rukou a dopis poslala doporučeně. Líbilo se jí pouto, které mezi ní a pošťákem vzniklo; dopisy byly jako fáborky připevněné k ocasu papírového draka a ona byla tím, kdo držel v ruce kolík s namotanou šňůrou. Podle chuti udržovala Bohumila Ptáčka buď daleko od sebe, nebo ho vábila blíž.

—

Na konci listopadu hrabe Květa listí. Na sobě má starý kabát a rukavice s ustřiženými prsty. Vzduch je cítit suchou trávou a kouřem. Kocour Hrášek sedí před vchodem do vily a pozoruje ji. Květa proti němu z legrace udělá několik výpadů hráběmi. Se zvířetem to ani nehne.

Když se Květa odvrací, všimne si, že před obchodem přes ulici sedí stará Vietnamka.

Je zahalená do několika vrstev oblečení a něco žvýká. Postřehne, že se na ni Květa dívá, a zvedne ruku na pozdrav. Květa neodpoví. Vrátí se zpět k hrabání listí a uvažuje.

Nebylo by dobré, kdyby Vietnamka viděla, jak pošťák mizí ve vile. To, co chce Květa udělat, musí provést beze svědků. Bude nezbytné vystihnout ten pravý čas. Nezbytné a zároveň obtížné, protože Vietnamka sedí před vchodem jako přibitá. Připomíná hlídacího psa, malého a zarputilého.

Květa se kousne do rtu. Poradí si. Je si jistá, že všechno dobře dopadne.

Oběma rukama cpe listí do pytlů, které pak ulicí vleče ke kontejnerům. Domů se vrací příjemně unavená a rozjařená, při zahradničení se definitivně rozhodla, že prosinec bude měsícem, kdy chytí Bohumila Ptáčka, kdy ho lapí a zavře do doupěte. Nadělí si ho pod stromeček, ano, to udělá. A jako by se v ní rozsvítila žárovka, z žaludku se jí šíří příjemné teplo do všech částí těla; zatímco si v hale zouvá boty, prozpěvuje si. Prosinec bude měsícem Bohumila Ptáčka, měsícem ztrát i zisků, zatímco Česká pošta přijde o přičinlivého zaměstnance, ona, Květa, získá, vila bude konečně odshora až dolů obydlena a ona bude mít o koho pečovat.

Vědomí, že tu bude někdo, kdo bude zcela záviset na její péči, je sladké. Zahrnuje v sobě však také stín obav (zvládne to?) a odpovědnosti (bude muset!).

Jako kdyby byla znovu těhotná a připravovala se na příchod dítěte.

O nohy se jí tře Hrášek. Popadne ho do náručí. Je šťastná a spokojená.

Oba dva předou, kocour o něco silněji.

</section>
