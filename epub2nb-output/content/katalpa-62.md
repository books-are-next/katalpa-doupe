---
contentType: prose
---

<section>

Tajemství

Suong slaví narozeniny a Hoang se rozhodla uspořádat oslavu.

Od časného rána stojí v kuchyni, kromě rýžového koláče s fazolemi a bůčkem chystá rybí polévku, závitky cha gio a banánové smaženky. Večer přijde Thu s rodinou a Suongin bývalý manžel. Hoang se těší na to, že se všichni sejdou.

Teď je Suongina dcera Linh ve škole, Suong v obchodě a ona je v kuchyni sama. Cítí lehkou melancholii, smutek po svém městě a po ohni, který hoříval v malé pícce v kuchyni.

Zkouší si zpívat, ale hlas jí drhne, raději přestane a soustředí se na to, co dělá: krájí zázvor na jemné plátky, seká citrónovou trávu, v malém hmoždíři drtí kuličky černého pepře.

V poledne připraví pro sebe a Suong hovězí vývar. Odnese ho dceři do obchodu. Právě chce vejít zadními dveřmi, když vtom si všimne, že Suong u pokladny hovoří se dvěma muži. Mají na sobě objemné péřové bundy a ukazují Suong list papíru.

Hoang se zarazí, tiše stojí mezi policemi se zbožím a vdechuje kořeněnou vůni polévky. Vidí, jak Suong vrtí hlavou, přitom se usmívá, opatrně a nejistě, a muži krátce nato odcházejí.

Hoang dojde k Suong a podá jí polévku.

Kdo to byl? zeptá se, přestože si myslí, že to podle Suongina výrazu uhodla.

Policie, řekne Suong. Někoho hledají.

Koho?

Suong mlčí. Hoang se dívá na její hlavu, skloněnou nad miskou polévky, a všimne si několika šedivých vlasů. Zalije ji vlna něhy, takže si musí přitisknout ruku na ústa, aby nahlas nevzlykla.

Hledají pošťáka, řekne po chvíli Suong.

Vyškrábne z misky poslední nudle.

Pošťáka?

Suong přikývne.

Určitě jsi ho někdy viděla, řekne. Nosil knírek.

Na knírek si Hoang hned nevzpomněla, zato si docela zřetelně vybavuje pošťákovu brašnu, nacpanou k prasknutí. A také si vzpomíná na to, koho s ní naposledy viděla manipulovat.

Krátce uvažuje nad tím, že to Suong řekne. Pak ji napadne, že je to věc, s níž by se měla svěřit policii, a to ji vyděsí. Přestože povolení k pobytu získala celá její rodina už před několika lety, Thu ji poučil, že policii je lepší se vyhýbat.

Hoang sevře rty. Kdyby to chtěla policii říct, musela by do toho zatáhnout také Suong, aby překládala, protože sama se česky nedomluví.

Vezme si od Suong prázdnou misku.

Pošťákova brašna zůstane jejím tajemstvím, malou chladivou kuličkou, která se jí uhnízdí někde v žaludku a z níž jí čas od času bude mrazit.

</section>
