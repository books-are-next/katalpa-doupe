---
contentType: prose
---

<section>

Mlčení

Ten den začne stejně jako všechny ostatní.

Květa se probudí, nakrmí kocoura a Bohumila Ptáčka a pak se sama nasnídá. Opláchne nádobí, ze skříně vezme kostku mýdla a struhadlo a vyrobí si postřik proti mšicím. Natáhne si tepláky a nazuje pracovní boty. Je osm hodin, slunce ještě nezačalo hřát, a tak je vhodná příležitost ošetřit růže. Květa systematicky postupuje od rostliny k rostlině a pevně tiskne páčku postřikovače. Když má hotovo, posadí se na lavičku, rozváže si boty a natáhne nohy před sebe. Slunce nabírá na síle, po předcházejících dnech, kdy pršelo, si chce vylepšit reputaci.

Květa se usmívá. V trávě opodál poskakuje kos. Když kolem projede auto, kos zatřepetá křídly a dál se nevzrušeně věnuje kopečku kypré hlíny.

Květa si zacloní oči před sluncem. Ruka jí voní mýdlem. Obloha je modrá, bez mráčku, připomíná den, kdy Květa stavěla doupě a pak se šla projít.

Květa si prohlíží zahradu.

Jabloň se zelenými plody.

Třešeň.

Záhony vydávající mrkev, petržel a celer.

Keř rybízu.

Kameninové pítko a vysoko v koruně třešně ptačí budka.

Květa zavře oči. Na okraji její mysli se chvěje myšlenka, připomíná chomáček vaty, má měkké okraje a je nezřetelná. Květa z ní vidí nejprve stín a možná malý cípek. Zpočátku se domnívá, že je to myšlenka na Evu, proto se ji pokusí zahnat, prudce sevře ruce v pěst a zavrtí hlavou, ale potom (zvedne se a dojde mezitím k jednomu ze záhonů, kde zaboří prsty do země; půda je teplá a sypká) tu myšlenku vezme na milost. Všechno už jsem řekla, pomyslí si s úžasem.

Vyděsí ji to a zmate, rozběhne se ke kmeni jabloně a položí na něj dlaň, míza jí lehce protéká mezi prsty, od kořenů ke koruně a zase zpět, strom je jen o málo mladší než Květa a ona se ho drží jako záchranného lana (sladkost letorostů). Už nemusím mluvit, uvědomí si a uleví se jí, není nic, co bych ještě potřebovala říct, řeka slov vyschla, koryto, kterým se valila, je prázdné.

Chce se jí tančit, hýbat se, rozpustit se v teplém srpnovém vzduchu.

Oběma rukama se zapře o jabloň, mohla by s ní zatřást, rozechvět ji do posledního lístku.

Je jako utržená z řetězu, krev jí divoce proudí žilami a napájí srdce připomínající plamenem zasažený květ. Nakonec musí Květa pevně zatnout zuby, aby nejásala nahlas. Ticho, které se v ní rozhostí, je dunivé, všepohlcující a podobá se vytržení.

Zuje si boty a stáhne ponožky.

Měkká tráva, pod chodidly hemžení drobného života.

Bosa jde zahradou.

Líska obsypaná tvrdými oříšky.

Šlahouny ostružiny, jasmín.

Květa se pomalu a opatrně posadí. Trochu ji píchne v kříži, jen tak, aby jí tělo dalo najevo, že je stále naživu.

Hladí trávu. Pak rozžvýká jedno stéblo. Položí se na zem, ruce složí na břiše.

Láká ven slova, zkoumá, zda se znovu otevřou stavidla.

Je ticho.

Slova zmizela.

Řekne to Bohumilu Ptáčkovi. Přizná mu tu ztrátu.

Ale teď bude ještě chvíli ležet; po předloktí jí putuje malý pavouček. Květa zvedne ruku a nechá ho spustit se dolů, na dlouhém stříbrném vlákně.

—

Večer nedokáže tomu, jak dokonale je prázdná, pořád ještě uvěřit.

Stojí pod sprchou a myje se. Tělo má pokryté mýdlem, mokré vlasy. Trochu se skloní a stáhne do sebe. Chce zachytit slovo, vytáhnout ho ze sebe jako trn nebo třísku, vrátit se k tomu, na co je zvyklá, k mluvení. Uvnitř je hladká a hebká. Přidřepne si a pláče, radostí nad tím, že může mlčet.

</section>
