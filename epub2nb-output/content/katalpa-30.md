---
contentType: prose
---

<section>

Doupě

Vila, ve které Květa žije, stojí na svém místě téměř sedmdesát let. Podobá se zubu v dásni, usazená v dlouhé čelisti Fetrovské ulice, a metry potrubí a elektroinstalace se napojuje na nervový systém Prahy.

Polyká peníze a v zimě vyzařuje teplo, tisícem drobných skulin z ní uniká vzduch ohřátý ústředním topením.

Zvenku připomíná krabici, má rovnou střechu a šedou omítku. Ostré hrany zmírňují keře a stromy vysázené v zahradě.

Funkcionalismus naředěný přírodou.

Doupě vypadá takto: na délku měří pět a půl metru, na šířku tři. Stěny má obložené balíky novin, okno zatlučené dřevěnými deskami. Dveře jsou asi dva centimetry tlusté, s dobře promazaným zámkem, a zvenku jsou opatřené petlicí.

V doupěti je jedna elektrická zásuvka a ze stropu visí kovové stínidlo se žárovkou. Vypínač je uvnitř, takže budoucí obyvatel může sám rozhodovat o tom, zda si rozsvítí, nebo dá přednost tmě.

Po vstupu do doupěte je po levé straně matrace s čistě povlečenou dekou a polštářem, napravo stojí stolek se dvěma židlemi a elektrický přímotop. Pod zabedněným oknem stojí knihovnička. Je v ní spousta knih: sestry Brontëovy, Jane Austenová, Dickensova Kronika Pickwickova klubu, Johnsův Biggles, Tarzan, Josef Škvorecký, Fowlesův Sběratel, Frederick Forsyth a Graham Greene. Knížky se do knihovničky všechny nevešly, a tak některé leží naskládané na podlaze a na stole.

Na stole je také hluboký a mělký talíř, oba z plastu, a plastový příbor se lžící. U dveří je připravený umělohmotný kbelík s víkem a několik PET lahví s vodou. Vedle nich stojí kelímek, ve kterém je zubní kartáček a pasta.

Na podlaze jsou červenožluté koberečky a měkké froté pantofle. Na dece leží pyžamo, které Květa vybrala z Jiřího zásob. Je z bavlny a jsou na něm jemné pruhy.

Květa, opírající se o dveře, musí uznat, že doupě působí útulným dojmem. Je jako pokojíček. Jako komůrka plná medu ve včelí plástvi. Skoro by měla chuť se tu sama zavřít.

Položit se na matraci a vdechnout pach starých novin.

Odpočívat.

Uzavřít se před vším, co je venku.

Potřese hlavou.

Je konec října a ona je odhodlaná nejpozději v prosinci doupě obsadit.

</section>
