---
title: Navždy
contentType: prose
---

<section>

Hideki si pořídil skener.

Je to velký přístroj, který do jeho pracovny přivezli dva muži na kovovém skládacím vozíku. Hideki zvedá jeho víko a na skleněnou desku s čočkou pokládá fotografie, které pořídil na své tříměsíční cestě. Dělá to už několik hodin. Je v domě sám, Fumiko s Takašim odjeli krátce po pohřbu.

Hideki vytváří virtuální fotoalbum. Barvy a tvary převádí na pixely. Operuje ve světě jedniček a nul. Z tváře mu vyprchala krev, má žízeň a jazyk mu vyschle leží v ústech; je však tak zaujatý svou činností, že nedokáže opustit místnost a jít se napít.

V pracovně je šero. Monitor počítače svítí tlumenou modří. Hideki bere do rukou jeden snímek za druhým. Brzy mu začnou splývat. Oceány se slijí v jediný a hory se zvrásní v pohoří.

Hidekimu se točí hlava, přesto pokračuje v práci.

O půlnoci má hotovo. Vynese fotografie ven a na dvorku, přede dveřmi do garáže, je spálí. Počká, dokud neshoří, potom popel nabere na lopatu a odnese do popelnice.

Vrátí se do pracovny, posadí se před počítač a na obrazovce si prohlíží snímky, které právě zničil. Na každém snímku hledá Akiko, která i když to nevěděla, tam byla s ním. Pláče úlevou, protože teď, zachycená v elektronickém světě, s ním zůstane navždy.

</section>
