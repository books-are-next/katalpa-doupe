---
title: Čaj
contentType: prose
---

<section>

Hoang hlídá muže, který opravuje mrazicí box.

Bude předstírat, že nám opravuje mrazák, a přitom nás okrade, řekla Suong.

A protože ona sama se musí soustředit na zákazníky, hlídání připadlo na Hoang. Před regál s pečivem si přitáhla židli, ruce sepnula v klíně a přivřenýma očima sledovala muže v modré kombinéze.

Muž se s motorem mrazničky hmoždí už dvě hodiny. Hoang vidí, že má na zátylku zpocené vlasy. Je jí ho líto. Všimne si, že má pěkné, baculaté prsty, silné a obratné. Zpočátku byl z Hoanžiny přítomnosti nervózní, ale pak si zvykl. Jednou ji dokonce požádal, aby mu podržela baterku, a sám se vnořil hluboko do útrob stroje.

Hoang se rozhodne. Vstane a položí muži dlaň na rameno.

Rád čaj? zeptá se.

Muž udiveně zvedne hlavu.

Rád čaj? zopakuje Hoang.

Ano, ano, přikývne opravář. Ale ještě radši pivo, zasměje se.

Pivo ne dobré, řekne Hoang.

Malými krůčky dojde k pokladně, odkud ji nevraživě pozoruje Suong. Natáhne se po stříbrné termosce, nalije do malého šálku sladký čaj a podá ho muži. Ten poděkuje a napije se.

Hoang sáhne do kapsy tepláků a vytáhne sáček s kandovaným zázvorem. Nabídne ho opraváři a ten si opatrně vezme kousek do dvou prstů.

Jak se řekne po vašem děkuju? zajímá ho.

Cám on, odpoví Suong od pokladny.

Cám on, řekne muž a Hoang se na něj usměje.

Potom se vrátí na svou židli, cucá zázvor a zpod víček sleduje, jak muž rozebírá motor, šroubek po šroubku.

</section>
