---
contentType: prose
---

<section>

Podezření

Zahrada v červnu je radost.

Kvetou růže, pustoryl a hledíky.

Květa do zahrady chodí každý den. Seká trávu, pleje zeleninové záhony a probírá plůdky jabloní. Třešně začaly žloutnout a Květa ví, že se do konce měsíce nalijí a zčervenají. Kdyby nebyla s Evou rozhádaná, poprosila by ji, aby vylezla po žebříku na strom a pověsila do větví barevné fábory na odrazování kosů a špačků.

Je teplo.

Květa nosí lehké bavlněné šaty a Bohumilu Ptáčkovi pořídila několik košil s krátkým rukávem.

Pošťák se rozhodl, že si nechá narůst plnovous. Napřed mu to chtěla zakázat, ale pak si řekla proč vlastně ne. Květin tatínek také nosil plnovous a ona milovala, když mu ho mohla česat. Pokaždé si ji posadil na klín a dal jí malý hřebínek s hustými zuby. Probírala se jeho vousy a hledala ty, které zbělely. Mám ti je vytrhnout? ptávala se a on se smál: To bych už brzy neměl žádné, říkal.

Květa dojde k záhonu, na jehož okraji je zasazena rebarbora. Pomyslí si, že by mohla upéct koláč. Opatrně z rostliny odlomí čtyři tuhé narůžovělé stvoly. Odnese je do kuchyně, a když do mísy odměří mouku a klepne vejce, zjistí, že jí došel cukr.

Nejprve chce zaklepat na Ukrajinku a cukr si vypůjčit, ale pak se rozhodne zajít do vietnamského obchodu přes ulici. Před zrcadlem v hale si přičísne vlasy a kolem krku si uváže šátek. Potom vklouzne do sandálů a přejde silnici. Stará Vietnamka jako obvykle sedí před obchodem a něco žvýká.

Květa cítí potřebu ospravedlnit svůj příchod.

Došel mi cukr, řekne, i když si není jistá, zda jí stará žena rozumí.

Ta se na ni široce usměje a rukou pokyne ke dveřím. Květa, s nepříjemným pocitem, že je pozorována, zkoumána a vážena, vstoupí. Uvnitř ji obslouží žena o něco mladší, pravděpodobně Vietnamčina dcera. Květa se několika letmými pohledy pokusí vysledovat podobu.

Mají tady všechno možné. Prací prášky, dřevěné uhlí pod gril, rohlíky. Nemají krystalový cukr, který Květa potřebuje, takže musí vzít zavděk moučkovým.

Zaplatí a vyjde ven, kde se stará Vietnamka houpe na židli a něco loví v kapse. Když ruku vytáhne, má v ní papírový sáček a v něm bílé kousky čehosi, co Květa není schopna identifikovat. Žena ke Květě natáhne ruku a nabídne jí, Květa si přitiskne sáček s cukrem na prsa, zavrtí hlavou a rychlým krokem vyrazí k domovu.

V hale se opře o zeď a zhluboka dýchá. Ta Vietnamka něco ví, a proto mě dráždí, napadne ji a při tom pomyšlení ji polije pot.

</section>
