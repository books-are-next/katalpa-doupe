---
contentType: prose
---

<section>

Stromy

Květa má celou řadu knih o zahradničení. Prochází si je a uvažuje, která z nich bude pro Bohumila Ptáčka nejvhodnější. Nakonec vybere Rok v zahradě. Sejde do doupěte, vezme si židli, postaví ji ke dveřím a začne číst. Čte pomalu a zřetelně, často dělá pauzy. Bohumil Ptáček tiše naslouchá, jako by mu četla napínavý román.

Květa čte o:

očkování růží,

zaštipování letorostů,

vysazování ocúnů a šafránu,

postřiku jabloní a švestek,

řezu meruněk a broskví.

Vyjmenovává odrůdy růží a Bohumil Ptáček spokojeně vzdychá.

Popisuje boj s americkým padlím a šarkou.

Přednáší o jablkách Alkmene a hruškách máslovkách.

Mluví něžně a laskavě, jako kdyby konejšila dítě. Srdce Bohumila Ptáčka bije pomalu a pravidelně, jeho dech se prohlubuje. Otvírá se před ním pestrá náruč barev, tvarů a vůní.

V noci, když ho Květa vezme ven, hladí kmen staré jabloně. Představuje si, jak se její plody nalévají sladkou šťávou. Květa mu popisuje, jaké další stromy jsou na zahradě. On je ve tmě nevidí, tak přimhouří oči a kreslí si je na zavřená víčka.

Chce se mu spát.

Květa se s ním po chvíli vrátí do doupěte a zamkne ho, on se natáhne na matraci a sní o všem, o čem mluvila: o trávě, hlemýždích a ptačích hnízdech, o tenké slupce třešní, kuličkách rybízu a vinné révě.

</section>
