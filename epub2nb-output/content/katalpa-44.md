---
title: Strach
contentType: prose
---

<section>

Bohumil Ptáček je chycený v malé místnosti ve sklepení domu.

Nejprve lomcuje klikou a buší do dveří obložených polystyrenem.

Nikdo neodpovídá.

Pošťák udělá několik koleček podél stěn zakrytých novinami, hlasitě funí a po tváři mu stéká pot. Než začne znovu tlouct do dveří, sundá si bundu.

Uplyne hodina.

Během ní se v Bohumilu Ptáčkovi rozklene celá duha pocitů: vztek, překvapení, sebelítost a znovu vztek.

Nehty se mu podaří ze dveří oloupat polystyren, pod ním narazí na dřevo a hlasitě zavyje.

Teď stojí v koutě a rozhlíží se. Ruce má zaťaté v pěst a uvědomuje si neurčitou bolest v břiše, kolem žaludku. Rodí se v něm strach. Ztěžka dosedne na židli. Pak se s křikem vztyčí, uchopí židli do obou rukou a rozběhne se s ní proti dveřím. Dveře odolají. Pošťák pustí židli na zem, zakryje si tvář dlaněmi a zavzlyká.

Vzduch v místnosti je suchý a malinko štiplavý vším tím novinovým papírem, tiskařskou černí. Trochu připomíná vzduch na poště. Ta myšlenka Bohumila Ptáčka rozesmutní, ale je zvláštní, že mu nejde plakat, jako by hněv a úžas nad tím, co se mu stalo, zadržoval slzy.

</section>
