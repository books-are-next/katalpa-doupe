---
title: Oceán ve vaně
contentType: prose
---

<section>

Říká se tomu paliativní péče.

Ulehčení umírání.

Je začátek června a medicína už nemá Akiko co nabídnout.

Akiko se svou matkou sedí v ordinaci doktora Williamse. Právě jim vysvětlil, že další chemoterapie nemá význam. Akiko tušila, že takový den přijde.

Přeje si, aby tu s ní byl Hideki.

Hideki je v Indii.

Akičina matka Fumiko pláče. Doktor Williams se jí nejistým hlasem ptá, jestli je schopna naučit se píchat morfiové injekce. Fumiko si otírá oči a kýve. Lékař se s nimi loučí podáním ruky a potom, jako by se mu to zdálo málo, se lehce dotkne Akičina ramene.

Sestra ve sterilní bílé místnosti, která sousedí s ordinací doktora Williamse, učí Fumiko píchat injekce na červeném gumovém míčku. Akiko, která sedí na vozíku, si míček prohlíží. Je v něm řada vpichů a ona si představuje lidi, kteří museli projít stejnou procedurou jako teď Fumiko.

Injekce s morfiem bude Fumiko vyzvedávat v lékárně, stačí, aby se naučila zavést jehlu pod kůži a stisknout píst.

Fumiko se tváří statečně, ale když vyveze Akiko na chodbu a Akičin otec se zvedne ze sedačky, na které čekal, znovu propukne v pláč. Takaši se tváří zmateně, objímá svou ženu a přes její rameno se dívá na Akiko, která vrtí hlavou; myslí při tom na gumový míček a ostrý hrot jehly.

—

Před spaním se Akiko koupe. Požádala otce, aby jí pomohl do vany. Nestyděla se, přestože otec ji naposledy viděl nahou jako malou holčičku. Uvažuje o tom, co jí řekl doktor Williams. Rakovina přešla z vnitřních orgánů do kostí. Její tělo se podobá krajce, rakovina v něm vyhloubila otvory a změnila jeho strukturu.

Akiko zavře oči. Voda je příjemně teplá. Mohla by tu usnout a už se neprobudit.

Rozpustit se.

Pokrčí nohy. Zatím nemá žádné bolesti.

Možná je umírání lehčí, než si myslela.

Zaslechne, jak si otec za dveřmi odkašlal. Přinesl si k nim židli a trpělivě čeká, až se Akiko vykoupe. Ale Akiko má v úmyslu zůstat ve vodě tak dlouho, dokud nevychladne. Vzala si sem krabici, ve které jsou Hidekiho fotografie. Listuje v nich mokrýma rukama a prohlíží si je.

Touží po svém muži.

Má strach, že umře dřív, než se Hideki vrátí.

Bojí se, že v sobě bude mít tolik morfinu, že Hidekiho nepozná.

Fotografie se pod dotykem jejích vlhkých rukou kroutí. Akiko jednu z nich ponoří pod vodu. Očekává, že se barvy rozpijí a vyblednou, ale oceán, který Hideki vyfotografoval, zůstává stále stejně modrý, nedotčený.

</section>
