---
contentType: prose
---

<section>

Básně

Květa čte Bohumilu Ptáčkovi o slivoních.

Althanova, říká, Brněnská, Bryská, Lützelsachsenská, Malvazinka a Domácí velkoplodá.

Bohumil Ptáček ji přeruší.

Čtěte mi básně, řekne.

Květa se zarazí a odloží knihu.

Básně, zopakuje zamyšleně. Musela bych pro ně dojít.

Prosím, řekne Bohumil Ptáček.

Květa přikývne a vyjde z doupěte. Zamkne pošťáka a zamíří ke schodům. Hlavou jí bleskne, kolikrát tudy ještě půjde. V hale se zahlédne v zrcadle. Má vážnou tvář a posmutnělé oči. Ze stolu v kuchyni vezme Datlovník v meruňkovém sadu. Vrátí se do doupěte a začne číst:

Kdosi měl sen,

že je najednou nesmrtelný.

Na bílém jeřábu se viděl vzlétnout nad hory,

vpředu se rozevlály dva červené prapory —

tak byl unášen

až nahoru na nebesa.

Bohumil Ptáček přivírá oči a prsty si probírá vousy. Představuje si všechno, o čem Květa čte.

V jeho mysli se otvírá pláň a bílý pták jako střela míří k nebi.

Z Květina oka vyklouzne slza. Překvapí ji to. Setře ji prsty, které osuší o šaty.

Revolver, jímž vždycky mířila na pošťáka, jí leží v klíně, prázdný a neužitečný, už dávno nebudí strach.

</section>
