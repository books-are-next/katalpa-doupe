---
title: Hluk
contentType: prose
---

<section>

Květa si prohlíží oblečení, které pro Bohumila Ptáčka nakoupila.

Několikery bavlněné tepláky, flanelové košile, dva vlněné svetry s výstřihem do V.

Ponožky a trenýrky. Ty jí dalo největší práci sehnat. Obyčejné trenýrky s kapsičkami na zadku, jaké nosíval Jiří.

Jeho velikost odhadla. Ani příliš tlustý, ani příliš hubený.

Průměr.

Bude jim na poště chybět?

Květa si vzpomene na nedoručené dopisy, které nacpala do skříně na půdě. Pocit provinilosti zažene tím, že začne skládat košile, hezky jednu na druhou.

Odpoledne se u Květy zastaví Eva a ke Květinu údivu přijde i s Alicí. Popřejí Květě hezké Vánoce a předají jí dárek. Je obrovský, zabalený v lesklém papíře. Květa ho rozbalí a zjistí, že je to spací pytel z kostkovaného flanelu. Zmate ji, že od něj vede elektrická šňůra.

Co je to? zeptá se nechápavě Evy.

Televizní pytel, řekne Eva a trpělivě jí vysvětluje, že když Květa pytel zapojí do elektriky, začne ji hřát.

Pak Květa předá Evě svůj dárek — obálku s penězi. Dělají to tak už roky, Eva matce kupuje dárky a ona jí dává peníze.

Vypadá to, že dnes mají Eva s Alicí dost času. Vypijí si kávu a Eva poprosí Květu ještě o jednu. Cukroví, které jim Květa nabídne, je kupované, kvůli stavbě doupěte neměla čas upéct vlastní. Nezdá se, že by to vadilo, Alice loví v míse se sladkostmi a Květa pokradmu pozoruje její břicho. Před měsícem jí Eva volala, aby jí řekla, co se narodí. Květa zalévá kávu a na okamžik zpanikaří, má pocit, že zapomněla pohlaví dítěte, které Alice čeká, že tahle důležitá informace zůstala zapomenutá někde v koutku mysli. Holčičku, uvědomí si s úlevou, Alice čeká holčičku.

Kdo je otec, Eva neprozradila.

Čím víc se blíží šestá hodina, tím je Květa neklidnější. Měla by začít chystat večeři pro Bohumila Ptáčka.

Venku je tma a pohled do okna Květě vrací její vlastní odraz.

Konečně, těsně před šestou, se Eva zvedne. Alice žvýká poslední vanilkový rohlíček. Dojdou do haly, když vtom Eva řekne:

Seznámila jsem se s jednou advokátkou.

Květa jí drží kabát a ví, co bude následovat.

Vypadá docela solidně, řekne Eva. Pomohla by nám se smlouvami.

Nechci to tu prodat, řekne Květa.

Rozčiluje ji, že o tom Eva znovu začala. Je rozmrzelá, protože je šest hodin a ona ještě nemá namazaný jediný krajíc chleba.

Nechce, aby pošťák hladověl.

Eva vzdychne. Vezme si od Květy kabát, vyloví z něj kapesník a vysmrká se. Alice si před zrcadlem nasazuje čepici.

Slyšíte to? zeptá se náhle a otočí se.

Květa strne.

Co?

Alice se zamračí.

Zdálo se mi, že slyším nějaké rány.

Nakloní hlavu a poslouchá.

Květa si pomyslí, že se Bohumil Ptáček v doupěti dožaduje večeře tím, že tluče na dveře.

Je na něj skoro pyšná; na to, že je stejně přesný jako ona.

Slyšíš to ještě? zeptá se Eva.

Alice zavrtí hlavou. Rozloučí se s Květou, Eva ji políbí na tvář.

Když odejdou, Květa otevře dveře do sklepa a zavolá do tmy: Už to bude!

Je tak šťastná, že ji Bohumil Ptáček potřebuje, že si neuvědomí, že by ji mohla slyšet Ukrajinka z podkroví. V kuchyni připraví několik obložených chlebů. Nakrájí k nim okurku a odnese je do doupěte.

Zítra, řekne Bohumilu Ptáčkovi, se budeme koupat.

A on, hypnotizován hlavní revolveru, který má Květa v ruce, přikývne.

</section>
