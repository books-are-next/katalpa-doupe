---
contentType: prose
---

<section>

Katastrofa

Květa, omámená tou novou možností, totiž tím, že může mlčet, sejde do doupěte.

Nese Bohumilu Ptáčkovi snídani, a přestože dnešním dnem začnou mít jejich setkání nový charakter, rozhodně si pošťáka nehodlá připustit k tělu, stále ho udržuje v šachu revolverem.

Talíř s chlebem položí na stůl a postaví se mezi dveře. Bohumil Ptáček se posadí ke stolu, čelem ke Květě, a zakousne se do obloženého chleba. Květa se chvíli dívá na to, jak pošťák jí.

Je ráda, že mu chutná.

Už vám nemám co říct, řekne pak.

Bohumil Ptáček překvapeně zvedne hlavu. Neví, o čem Květa mluví.

Všechno jsem vám už pověděla, pokračuje Květa.

V pošťákových očích vidí úlek. Byl zvyklý na pravidelný přísun slov. A potom, místo aby se zeptal, jestli ho pustí (nebo zabije), protože pro ni přestal mít význam, ji začne přesvědčovat o tom, že má určitě ještě co vyprávět.

Květa je neoblomná. Mlčení, které ji naplňuje, se podobá gotické klenbě, je vítězné a má pevnou páteř. Bohumil Ptáček, který byl v posledních osmi měsících opečovávaným uchem, ji k tomu, aby znovu začala mluvit, nepřiměje.

Tak mi aspoň čtěte, žadoní pošťák nakonec.

To Květu zaujme.

Co? zeptá se.

Já nevím, odpoví Bohumil Ptáček. Cokoliv.

Květa si v duchu vybaví knihovničku v obývacím pokoji. Jiří ani ona nebyli velkými čtenáři a to, že se seznámili díky knize, byla spíš náhoda.

Mohla bych vám číst zahrádkářské příručky, řekne Květa.

Ano, vykřikne pošťák. Ano, to by bylo výborné!

O pěstování rostlin a stříhání stromů, uvažuje nahlas Květa.

Bohumil Ptáček jí visí na rtech.

Když Květa odejde, vrhne se na matraci a rychle oddechuje, jako by právě odvrátil nějakou katastrofu.

</section>
