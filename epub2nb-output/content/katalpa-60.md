---
title: Nahota
contentType: prose
---

<section>

Koupání proběhne tak, že Květa, s revolverem v napřažené ruce, donutí Bohumila Ptáčka jít před sebou do prádelny.

Je v ní vana, ve které se kdysi praly cíchy. Není tu sprcha, takže pošťák si musí vanu napustit. Se svlékáním otálí. Květa mu chce navrhnout, že se k němu otočí zády, ale pak ji napadne, že by se k ní mohl potichu připlížit a ublížit jí.

Postaví se do rohu místnosti a Bohumil Ptáček se konečně svlékne.

Má bílé a měkké tělo.

Za vámi je mýdlo, řekne mu Květa a on ho napění v dlaních.

Když se umyje, pečlivě se osuší. Na židli, která stojí u vany, Květa položila hromádku čistého prádla. Pošťák se do něj oblékne. Místo aby se radoval, že se zbavil propocené a špinavé uniformy, vypadá zplihle. Z mokrých vlasů mu kape voda.

Květa se v koutě pohne a on se na ni zadívá.

Kdy mě pustíte? zeptá se.

To se uvidí, řekne Květa. Ještě jsem si to nerozmyslela.

Pošťák k ní udělá krok, ale ona zvedne ruku s revolverem, takže muž couvne.

Prádelna voní mýdlem a voda ve vaně je stále ještě teplá, do chladného vzduchu v místnosti stoupá pára.

Cestou do doupěte jde Bohumil Ptáček opět jeden krok před Květou. Umínil si, že si pořádně prohlédne dveře, a teď je zkoumá očima; je na nich obyčejný zámek a petlice s visacím zámkem.

Zabolí ho, že ho od svobody dělí dva kousky železa.

Posadí se na matraci, zatímco Květa bere do ruky talíř a umělohmotný příbor, který tu zbyl od večeře.

U dveří se Květa zastaví.

Za tři dny je Štědrý den, řekne.

On mlčí.

Možná bychom ho mohli strávit spolu, pokračuje Květa.

Bohumil Ptáček neví, co si pod tím má představit. Znamená to, že ho stará žena chce pustit nahoru, do domu? Nebo přijde sem a oba se budou tísnit v jeho vězeňské cele?

Květa vypadá zamyšleně. Nakonec se usměje.

Dobře se vyspěte, popřeje mu a on poslouchá, jak za sebou zamyká.

—

Večer se Květa myje.

Stejně jako Bohumil Ptáček si napustila vanu, cítí, že horká voda dělá dobře jejím kloubům.

Vzpomene si na pošťákovo tělo. Zavře oči. V duchu počítá, kolik za svůj život viděla nahých těl. Zdravých i nemocných.

Jiřího tělo bylo před smrtí mléčně bílé, jako by v sobě neměl žádnou krev. Žíly mu modře vystupovaly z kůže, křehké a klikaté. Bylo obtížné ho dostat do vany, takže ho často jenom otírala mokrým ručníkem.

Po první mrtvici začal Jiří vydávat zvláštní vůni, hutnou a houbovitou, mohla ho drhnout, jak chtěla, nedokázala ho toho pachu zbavit.

Při vzpomínce na tu vůni Květa nakrčí nos, ujistí se, že je v koupelně cítit jen mýdlo a její kůže.

Bohumil Ptáček žádný nezdravý pach nevydává.

To ji uklidňuje.

</section>
