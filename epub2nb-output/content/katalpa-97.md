---
contentType: prose
---

<section>

Prázdno

Květen je teplý a plný vůní.

Hoang si každý den vytáhne židli před obchod, posadí se na ni a upíjí zelený čaj. Dívá se do zahrady protějšího domu, odkvétá v ní třešeň a začínají kvést jabloně. Před dvěma dny viděla Hoang starou ženu ošetřovat stromy, na zádech měla nádobu s postřikem a obličej jí chránil široký klobouk.

Teď je zahrada prázdná. Po záhoně, na kterém kvetou tulipány, poskakuje kos.

Hoang si hřeje ruce o termosku s čajem. Zaslechne, jak se za ní otevřou dveře obchodu. Tři lehké kroky a vnučka Linh jí zakryje oči.

Babičko, řekne a Hoang zamručí.

Linh jí podá vlněnou přikrývku. Hoang si ji položí na kolena. Odšroubuje víko termosky a nalije do něj čaj. Nabídne ho Linh.

Máš lepší oči než já, řekne. Podívej se do protější zahrady. Vidíš tam někoho?

Linh si usrkne čaje a postaví se na špičky. Chvíli se dívá do zahrady přes ulici. Pak zavrtí hlavou.

Nikdo tam není.

Hoang spokojeně přikývne. Nahmatá vnuččinu ruku a stiskne ji.

Jsi moje, viď, řekne a Linh se zachichotá.

</section>
