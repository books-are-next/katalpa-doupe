---
contentType: prose
---

<section>

Časová pásma

Ve výšce deset tisíc metrů přelétá Hideki z Vietnamu do Číny.

Právě odmítl jídlo, rýži s masem a ovoce, a dívá se z malého okénka do mraků. V přihrádce nad sebou má příruční zavazadlo a fotoaparát s nově založenou roličkou filmu.

Těší se, že uvidí Velkou čínskou zeď a její obrázky pošle Akiko.

Vzduch v letadle je suchý a Hidekiho pálí oči. Zavře je a přitiskne si na ně prsty. Muž, který sedí vedle něj, se zeptá, jestli mu je špatně. Hideki zavrtí hlavou. Otevře oči a znovu se podívá na mraky. Líbí se mu jejich tvary. Napadne ho, že by je mohl vyfotografovat, ale není si jistý, jak by si přístroj poradil s tlustým plexisklem okénka.

Dotkne se ho.

Je studené a Hideki rychle ruku stáhne.

Vzpomene si na Akiko. S očima upřenýma na hodinky se pokouší vypočítat, kolik je v Minneapolisu hodin. Nedaří se mu to. Neví ani, jestli je tam noc, nebo den. Zoufale přičítá a odečítá časová pásma.

Ze zmatku, do kterého se propadá, se mu sevře žaludek. Vstane a soused ho pustí do uličky. Hideki zamíří na toaletu. Vymočí se a opláchne si ruce a obličej.

Potom se vrátí na své místo, a než si sedne, vytáhne z přihrádky fotoaparát. Položí si ho na klín a konečně se trochu uklidní. V Minneapolisu je noc, uvědomí si, a Akiko spí.

</section>
