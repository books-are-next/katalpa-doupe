---
title: Jistota
contentType: prose
---

<section>

Akiko tuší, že od ní Hideki odejde.

Zpočátku to vypadalo, že to zvládnou, Hideki dokonce líp než ona. Denně jí telefonoval z práce, a kdykoliv uslyšel v jejím hlase náznak paniky nebo pláče, přijížděl domů. To, co nestihl udělat v kanceláři, doháněl doma — když večer uložil Akiko do postele, zapínal počítač a trávil u něj celé hodiny. Ráno byl rozespalý a potlačoval mrzutost, zatímco ona mu hlásila, jaké vyšetření ji ten den čeká.

V březnu, tři měsíce po operaci (svůj život teď dělila na období před operací a po ní), jí řekl, že už to nevydrží. Je vyčerpaný tím neustálým bojem, úsměvem, který si nasazuje, kdykoliv s ní mluví. Nečekal, že to bude tak náročné, a zpočátku se do boje pustil s vervou, ale teď jako by ho opustily síly, připadá si vysátý a unavený.

Byl nervózní, když jí říkal, že je toho na něj moc. Moc cest do nemocnice, moc telefonátů, při nichž ona pláče a on si připadá bezmocný, moc potravin, které náhle přestala jíst, protože mohou být karcinogenní. Přecházel při tom po kuchyni. Akiko viděla, že se mu tvář leskne vrstvičkou potu.

Chceš mě opustit? zeptala se rovnou.

Zastavil se.

Potřebuju si odpočinout, řekl.

Jak správně předpokládala, odpočívat nechtěl v jejich domě (na který ještě neměli splacenou hypotéku), ale v motelu na okraji města.

Daleko od její nemoci, soucitem překypujících kamarádek a rodičů, které se jim zatím dařilo držet v povzdálí.

Nechala ho jít.

Slíbil, že se vrátí, ale neřekl kdy.

První dny po jeho odchodu se cítila mizerně. Zoufalá a podvedená. Měla na něj vztek. Pak se to začalo zlepšovat. Zjistila, že spoustu věcí, na které si dřív netroufala, dokáže sama. Do nemocnice jezdila autobusem. Přestala se obtěžovat s žehlením oblečení. Začala jíst věci, na které měla chuť, a ne jen ty, které jsou zdravé. V dubnu se vrátila do práce, do městské knihovny.

S Hidekim se scházela jednou za čtrnáct dní na oběd. Matka jí doporučila, ať se s ním rozvede, ale ona neviděla důvod, proč by to měla udělat. Najednou měla sama pocit, že jejich manželství tuhle pauzu, kdy jsou každý jinde, potřebovalo.

Přestala Hidekiho zavalovat detaily o své nemoci a procesu uzdravování. Víc se zajímala o jeho práci. On se přestal omlouvat za to, že ji opustil. Po čtvrté nebo páté schůzce s ním odjela do motelu. Když do ní pronikal, pevně ho držela za ramena a měla zavřené oči; myslela na to, že teď o něm ví jedinou věc: že se na něj nemůže spolehnout.

Přesto to byl právě on, komu v srpnu zavolala. Letní vedra vrcholila a ona stála v kuchyni a ruka se sluchátkem se jí třásla, když mu oznamovala, že jí našli metastázy v druhém prsu.

Vrátil se domů.

</section>
