---
contentType: prose
---

<section>

Datlovník v meruňkovém sadu

Květa se potřebuje ubezpečit, že rozhodnutí propustit Bohumila Ptáčka je správné.

Přála by si, aby tu byla její maminka. Před usnutím na ni myslí, doufá, že jí vejde do snů. Spí lehce a trhaně. Probudí se před šestou. Rozhodí peřiny a otevře okno. V kuchyni postaví vodu na čaj. Na stole leží krabička cigaret. Květa si vzpomene na dětskou hru, při které trhala okvětní lístky kopretiny a ptala se: má mě rád, nemá mě rád? V srpnu kopretiny nerostou. Posadí se na židli a začne vytahovat cigarety z krabičky. Cigaret je dvanáct a Květě vyjde, že Bohumila Ptáčka pouštět nemá. Jednu cigaretu si strčí do kapsy. Znovu počítá. Tentokrát jí vyjde, že pošťáka pustit má. Uspokojí ji to. Zalévá si čaj a uvažuje, o čem mu bude číst tentokrát. V knihovně, mezi svazky o řezu stromů a pěstování brambor, včera objevila knížku čínské poezie. Jmenuje se Datlovník v meruňkovém sadu a její název vysvětluje, proč se ocitla mezi knihami o zahradničení. Večer Květa chvíli v knížce listovala a napadlo ji, že by se mohla Bohumilu Ptáčkovi líbit. Básně jsou jasné a průzračné. Květa se trochu ostýchá je pošťákovi číst. Zdá se jí to příliš intimní. Snídá a prohlíží si knihu. Několik básní si založí. Po obědě je pošťákovi přečte.

A potom mu řekne, že ho propustí.

Odpoledne čte Bohumilu Ptáčkovi o bílé pivoňce a vracejících se vlaštovkách. Hlas jí trochu kolísá. Když skončí, nadechne se a zasune ruku do kapsy. Nahmatá cigaretu. K tomu, aby pošťákovi řekla, že ho chce propustit, nesebere odvahu. Cigaretu rozláme v prstech, a když se vrátí z doupěte nahoru, vybírá z kapsy tabák.

V noci, pod jabloní, oba mlčí. Květa znovu myslí na maminku.

Vybavuje si, jak voněla.

Způsob, jakým si pročesávala vlasy.

Její chůzi.

Oči a hlas.

Stýská se jí po tom, co ztratila.

A už teď lituje toho, oč teprve přijde.

</section>
