---
contentType: prose
---

<section>

Šála

Na Štědrý den ráno přinese Květa do doupěte rádio.

Zapojí ho do zásuvky a pustí.

Koledy.

Bohumilu Ptáčkovi se chce zvracet. Květa na chvíli odejde, a když se vrátí, nese velký tác s vánočkou a cukrovím. Položí ho na stůl.

Dejte si, řekne.

Ne, odmítne pošťák. Nebudu jíst, dokud mne odsud nepustíte.

Květa vzdychne. Mrzí ji, že Bohumil Ptáček začal s hladovkou zrovna o Vánocích.

Jak dlouho to vydržíte? zeptá se. Jsem dobrá kuchařka.

Pošťák se na ni zarputile dívá. V rozhlase zpívají „Tichou noc“.

Minulé Vánoce jsem byla sama, řekne Květa. A na Nový rok taky. Dívala jsem se na televizi. Co jste dělal vy?

Bohumil Ptáček neodpoví. Zdá se, že se kromě hladovění rozhodl protestovat také mlčením. Květa pokrčí rameny. Vezme si z tácu kousek cukroví. Vypadá uvolněně a spokojeně. Zároveň na Bohumila Ptáčka nepřestává mířit revolverem. V jednu chvíli se skloní a ztiší rádio.

Vykládá Bohumilu Ptáčkovi o svých Vánocích, o těch s Jiřím i o těch, které prožila jako dítě ve velkém bytě na Vinohradech.

Pošťák si chce zacpat uši, ale neudělá to. Proti své vůli poslouchá.

Válečné Vánoce a Vánoce v osmašedesátém roce. Květa je má všechny uložené v hlavě.

Vypráví mu o jídle, o kokosových a čokoládových pracnách, o košíčcích plněných pudinkovým krémem a o štole s ořechy a rozinkami. Bohumilu Ptáčkovi se svírá žaludek. Není zvyklý hladovět. Nakonec neodolá a natáhne ke Květě ruku. Květa mu podá vanilkový rohlíček. Pošťák si ho přitiskne jazykem k patru a vychutnává si chuť másla a cukru.

Na okamžik zapomene, kde je.

Když otevře oči, zjistí, že se na něj Květa usmívá.

—

Večer Květa přinese Bohumilu Ptáčkovi řízek z kapra a bramborový salát.

Ještě držíte hladovku? zeptá se.

Na horkém řízku se rozpouští plátek másla.

Pošťák cítí, jak se mu ústa plní slinami. Zavrtí hlavou. Květa nad ním stojí, dokud kapra neobere do poslední kostičky. Pak mu předá dárek. Bohumil Ptáček ho nepříliš ochotně rozbalí.

V papíru s vánočním potiskem je zabalená dlouhá červená šála.

Líbí se vám?

Květa se tváří nedočkavě, oči se jí lesknou a tváře jí zrůžověly.

Dejte si ji na krk.

Pošťák si omotá krk šálou. Je vlněná a kouše. Poté co Květa odejde, přemýšlí nad tím, jak dlouho ji pletla. Jestli s tím začala ještě v době, kdy byl svobodný. Je mu z toho smutno.

Sundá si šálu z krku a prohlíží si ji. Všimne si lístečku výrobce. Uvědomí si, že Květa šálu neupletla, ale koupila, a uleví se mu. Před spaním si šálu přitiskne k obličeji, dýchá vůni ovcí a pláče.

Stýská se mu po Marii a po životě, který vedl předtím.

—

Květa je s průběhem Vánoc spokojená. Usmažila kapra a udělala mísu bramborového salátu jako za starých časů.

Osamělé Vánoce jsou minulostí.

Má svého muže.

Není to sice manžel, ale člověk nemůže mít všechno.

Jako posluchač se Bohumil Ptáček docela osvědčil. Na nic se neptal, ani ji nepřerušoval, i když ona by malá přerušení snesla. A vypadalo to, že z šály má upřímnou radost.

Květa si vykouří cigaretu a potom si na nějakou dobu zaleze do flanelového pytle, který jí dala Eva, a nechá se pořádně prohřát.

Kocoura Hráška si při tom tiskne na prsa.

</section>
