---
contentType: prose
---

<section>

Sníh

Z neznámého popudu koupí Akiko Hidekimu k Vánocům kravatu.

Hideki kravaty nenosí. Na té, kterou mu Akiko koupila a kterou právě teď balí do slavnostního papíru, jsou lesklou černou nití vyšité desítky malých stylizovaných lilií.

Je jeden z mála dní, kdy je Akiko sama doma. Hideki je v práci a ona má už od probuzení pocit, že je zdravá. Nic ji nebolí, ani se jí nechce zvracet. Probírá se dárky, které pro Hidekiho nakoupila, a brouká si. V kuchyni tiše hraje rozhlas a voní káva.

Když Hideki ráno odcházel, nechal jí tu vzkaz. Na malý lísteček namaloval usmívající se obličej s čepicí. Od chvíle, kdy jí vypadaly vlasy, nosí Akiko čepici i doma, nesnáší pocit chladu na holé kůži.

Moderátor v rozhlase hlásí sníh. Akiko odloží balíček s kravatou a dojde k oknu. Obloha je čistá a jasná, nevypadá to, že by v sobě skrývala sněhovou nadílku. Připomíná Akičino tělo těsně před tím, než si nahmatala první bulku a než z něj chemoterapie udělala něco šupinatého a neustále zaníceného, něco, co jí nebylo vlastní.

Akiko se dívá na oblohu a pokouší se odhadnout, odkud přijdou mraky naplněné sněhem. Chtěla by zachytit ten okamžik, kdy se nebe otevře a k zemi se spustí první vločky.

Protože, napadá ji, by to mohlo být poslední sněžení v jejím životě.

</section>
