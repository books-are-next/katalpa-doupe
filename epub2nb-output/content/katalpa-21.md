---
contentType: prose
---

<section>

Chemoterapie

Akiko Ikedaová váží čtyřicet pět kilogramů a měří metr šedesát.

Má oválnou tvář, rovné bílé zuby a před začátkem chemoterapie měla husté černé vlasy; teď už déle než dva měsíce skrývá pod šátkem holou hlavu.

V nemocnici, kam Akiko dochází, je prosklená kavárna s výhledem na parkoviště.

Když ji sestry odpojí od kapačky, která jí čtyři hodiny přivádí do krve jedy, Akiko se nedokáže nejmíň půl hodiny pohnout. Hideki sedí u jejího lůžka, v ruce drží pohárek se sladkým čajem a neúspěšně se jí ho pokouší nabídnout. Akiko se mlčky dívá na protější stěnu (bílá, několik grafik v plastových rámech) a časem se něco pohne v jejím obličeji, škubne rty nebo rychleji zamrká, vydá jednoznačný a čitelný signál, takže Hideki zvedne ze stolku kovovou misku ve tvaru ledviny a Akiko do ní zvrátí všechno, co má v žaludku. Potom si otře ústa, ještě chvíli sedí (Hideki mezitím vypije její čaj), a nakonec se zvedne, vklouzne do bot a zavěšená do Hidekiho odchází.

Kavárna v přízemí bývá poloprázdná. Jsou v ní umělohmotné stolky a nepohodlné židličky. Na zdech visí barevné reprodukce, které Akiko připomínají řez vnitřními orgány, nasnímaný elektronickým mikroskopem.

Na podlaze leží světle zelené linoleum a žena, jež v kavárně obsluhuje, nosí boty s gumovou podrážkou, které při setkání s podlahou hlasitě mlaskají.

Akiko si pokaždé objedná ovocný koláč a kávu. Na chemoterapii chodí obden, jednotlivé kousky koláče tak od sebe odděluje pouhých osmačtyřicet hodin.

Akiko koláč nikdy nesní celý, protože po chemoterapii má úplně scvrklý žaludek. Pouze se v něm porýpe vidličkou, ale většinou ho nechá nedotčený, tmavé borůvky přelité lesklým želé a na okrajích připečené.

Hideki sedí sklesle vedle ní. Akiko ví, že by se jí nejraději dotkl, ale netroufá si. Má strach, že by ho odbyla. Okamžiky v kavárně patří jen jí. Zatímco Akičinými žilami koluje toxický koktejl ničící přemnožené rakovinné buňky, ona se dívá z okna a neznatelně se usmívá.

Nechodí do nemocnice na chemoterapii, ale do kavárny.

Podívej, řekne Akiko a ukáže na parkoviště, kde právě zastavil červený cadillac z osmdesátých let.

Oběma se tahle auta líbí, Hideki dokonce kdysi uvažoval o tom, že by si podobný vůz pořídil. Z nablýskaného cadillacu vystoupí malý tlouštík, k zarudlému obličeji si tiskne kapesník a dveře automobilu zavírá opatrně, jako by je hladil.

Akiko brzy ztratí o cadillac zájem. Hideki úzkostlivě pozoruje její tvář. V kapse saka má roličku igelitových sáčků, kdyby se jí udělalo špatně a nestihla to na toaletu. Když v září začali do kavárny chodit, Akiko se několikrát pozvracela přímo u stolku.

Rakovina a její léčba je naučila počítat se vším, běžně s sebou teď kromě igelitových sáčků nosí vlhčené ubrousky, toaletní papír, léky na bolest a obvazy, kterými si Akiko někdy stahuje hruď.

Po odchodu z kavárny míjejí cestou k vlastnímu autu zaparkovaný cadillac. Hideki se ho dotkne, nejprve špičkou prstu a potom na kapotu položí dlaň. Na zářivě červené barvě zůstane otisk vlhké ruky, Hideki se nejprve cítí provinile, ale o něco později ho naplní škodolibá radost.

</section>
