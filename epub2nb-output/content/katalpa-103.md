---
contentType: prose
---

<section>

Noc

Od chvíle, kdy se Bohumil Ptáček uzdravil, ho Květa bere pravidelně ven.

V noci postávají na zahradě pod jabloní. Obvykle mlčí. Naslouchají šustění trávy. Občas se ze sna ozve nějaký pták nebo kolem domu projede auto.

Revolver, který Květa má v ruce, není ve tmě vidět.

Zastřelila byste mě? zeptá se jednou Bohumil Ptáček.

Ano, odpoví Květa.

Nakloní hlavu na stranu a dívá se na pošťáka, jehož bledá tvář svítí do noci.

Kdybych o vás měla přijít, už by mi na ničem nezáleželo.

Bohumilu Ptáčkovi to zní jako vyznání lásky. Vzpomene si na Marii, ženu, jíž se kdysi, v minulém životě, dotýkal.

Vzdychne.

Máte mě ráda?

Květa neodpoví a on napíná oči, aby viděl, jestli se usmívá. Zdá se mu, že zahlédl, jak se jí blýskly zuby.

Potěší ho to.

Přešlápne z nohy na nohu, ramenem se opře o kmen jabloně. Napadne ho, že vypadají jako dva milenci, muž a žena, hebká vlákna noci, strom.

Mlčí a s blížící se půlnocí tma mezi ním a Květou houstne. Ještě chvíli stojí pod jabloní. Potom jim trávou pod nohama proběhne kocour a oni se vydají k domu, mohutnému a tichému, s bílou fasádou a potemnělými okny.

</section>
