---
title: Kluk
contentType: prose
---

<section>

Když je Květa ve městě, všimne si obchodu s dětským oblečením.

Chvíli váhá a pak vejde dovnitř. Ochotná prodavačka před ni nanosí malé kabátky, čepičky a kalhotky s laclem. Květa se tou záplavou šatů nerozhodně probírá. S pomocí prodavačky vybere růžové dupačky a pletený kabátek ve stejné barvě. Má z toho radost, a když přijde domů, zavolá Evě.

Básní o malých dupačkách a kabátku, který má knoflíky přišité tmavě růžovou nití.

Bude to kluk, řekne Eva.

Cože?

Květa má pocit, že se přeslechla.

Doktoři se spletli, vysvětluje Eva. Ležel nějak špatně a oni se… no, prostě se přehlédli.

Z Květy pomalu vyprchává radost. Pevně sevře rty.

Jak dlouho už to víte? zeptá se.

Eva mlčí.

Pár týdnů, řekne potom neochotně.

Květa přivře oči. Oblečení, které koupila, leží na kuchyňském stole. Změť růžové, dupačky s malou kočičkou na předním díle.

Proč jste mi to neřekly?

Eva si odkašle.

Ty se zlobíš, řekne. Proč? Nepřišlo nám důležité, co se narodí. Hlavně aby to bylo zdravé.

V Květě se mísí zlost a smutek. Mrzí ji, že s ní Eva nepočítá. Přešlápne z nohy na nohu.

Zmizel pošťák, řekne náhle.

Pošťák? opakuje udiveně Eva.

Byla tu policie. Hledají ho. Květa svírá sluchátko a slyší, jak Eva na druhém konci dýchá.

Cos jim řekla?

Květě se maličko chvějí ruce. Pohybuje se po tenkém ledě. Je jí to docela příjemné. A rozhodně nehodlá Evu vpustit do svého soukromí.

Že o něm nic nevím, odpoví a zasměje se. Měla bys je vidět, ty policajty. Tlustý a hubený, úplně jako z filmu.

A ten pošťák, řekne Eva, jaký byl?

Tintítko, odvětí Květa. Po tátově smrti mi nosil kondolence. Vždycky jsem měla strach, že ho odfoukne vítr.

Květě se líbí, že může mluvit o Bohumilu Ptáčkovi. Díky tomu nemusí myslet na hromádku dětského oblečení. Ale Eva už o pošťáka ztratila zájem. Blíží se nevyhnutelné, Eva vypustí sondu mající za úkol otestovat Květinu ochotu k prodeji domu.

Nechci ho prodat, řekne Květa. Zatím ne.

Eva se upne na slovo zatím. Vykládá cosi o předběžné prohlídce realitním makléřem. O nezávazném odhadu ceny. Květa ji neposlouchá. Když Evě dojde dech a argumenty, Květa se s ní rozloučí. Pokládá sluchátko, podrážděná a rozrušená z toho, že s Evou mluvila o Bohumilu Ptáčkovi. Bylo to jako kráčet po vysoko napnutém laně, a ačkoliv Květě nehrozil pád, trochu se zadýchala.

Zamyšleně dojde do kuchyně. Vezme dupačky a vlněný kabátek do jedné ruky, do druhé si připraví revolver. Vyjde do haly, odemkne dveře do sklepa a zamíří k doupěti.

Zaklepe na dveře, aby Bohumil Ptáček věděl, že se chystá vejít (už od počátku ji děsí představa, že ho zastihne vykonávat potřebu na umělohmotném kbelíku). Odemkne doupě a vstoupí dovnitř. Pošťák sedí na matraci, v rukou má rozečtenou knihu. Vedle něj leží talířek s oloupaným pomerančem.

Květa se posadí.

Koupila jsem tohle, řekne.

Ukáže Bohumilu Ptáčkovi dupačky a kabátek.

A teď jsem se dozvěděla, že to nebude holčička, ale chlapeček.

Bohumil Ptáček mlčí.

Máte děti? zeptá se ho Květa.

Pošťákovi bleskne hlavou, že kdyby řekl ano, mohla by ho ze soucitu k nim pustit.

Ne, přizná nakonec.

Květa přikývne. Sedí na židli naproti němu, smutná a shrbená, revolver míří do země.

Bohumil Ptáček, se zadkem vtlačeným do matrace, se odhodlává k činu. V krátké a zcela jasné představě se jako panter vymršťuje ze země, chytá Květu za zápěstí a zmocňuje se zbraně. Rychlými skoky vybíhá po schodech, rozráží dveře a ocitá se venku, na svobodě.

Na čele se mu zaperlí pot. Zatne lýtka tak silně, že do jednoho z nich dostane křeč.

Nemohla byste mě pustit? zeptá se tiše posmutnělé Květy a ta otázka jako by jí vlila novou krev do žil, Květa se napřimuje a hlaveň revolveru opět nachází hruď Bohumila Ptáčka. Ani za nic, řekne Květa a pomalu z doupěte vycouvá, ruku s revolverem má napřaženou a k prsům si tiskne malé oblečení, které pak v kuchyni nacpe do odpadkového koše.

</section>
