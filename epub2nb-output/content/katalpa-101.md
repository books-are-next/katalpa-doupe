---
contentType: prose
---

<section>

Na cestě

V polovině května má Hideki za sebou Střední a Jižní Ameriku, Havaj, Fidži a Nový Zéland.

Právě teď je v Austrálii, v Sydney. Sedí na nábřeží a skrz čočku fotoaparátu se dívá na oceán. Oceán je neklidný a má špinavou barvu. Hideki chce na fotografii zachytit vlny s bílou čepičkou pěny. Stiskne spoušť a ve fotoaparátu cvakne. Hideki zastrčí přístroj do pouzdra a položí ho vedle sebe.

Má hlad.

Bude muset najít restauraci, kde se nají, a také místo, kde mu vyvolají fotky. Za posledních šest týdnů poslal Akiko přes dvě stě snímků. Ty, které se nepovedly, vyhodil.

Několikrát také telefonoval domů a z toho, jak byl Akičin hlas ve sluchátku napjatý a vzdálený, ho přepadla sklíčenost.

Hideki se zhluboka nadechne. Ve vzduchu je cítit sůl. Poposedne na lavičce a rukou si přejede tvář. Desítky hodin, které strávil v různých letadlech, se na něm podepsaly — je nevyspalý, bolí ho oči, a navíc se mu začala loupat kůže.

V každé zemi, do které přijede, hladově fotí. Láskyplně v aparátu mění baterie a svitky filmu. Objektiv ošetřuje jemným hadříkem, a jakmile film dojde na konec a začne se přetáčet, přikládá si Hideki aparát k uchu a zasněně naslouchá.

Když Hideki fotografuje, nemusí myslet na Akičinu nemoc. Představuje si Akiko zdravou a rozzářenou, dychtivě listující snímky, které jí poslal.

To, že je na útěku, si Hideki nepřipouští, stejně jako to, že by Akiko mohla během jeho cesty zemřít. Kdykoliv jeho myšlenky zamíří nežádoucím směrem, pevně stiskne víčka a snaží se zhluboka a klidně dýchat.

Od začátku cesty Hideki trpí nespavostí. Neustálé časové posuny mu rozmělnily spánek a udělaly z něj něco nedosažitelného, něco, po čem Hideki prahne v anonymních hotelových pokojích, vyčerpaný a na pokraji zoufalství.

Často pláče. Přesto ho ani jednou nenapadne cestu ukončit a vrátit se domů.

Doufá, že zatímco bude v cizině, situace doma se nějak vyřeší. Akiko odloží kyslíkovou bombu a začne se uzdravovat. Její rodiče odjedou zpět do Kalifornie. Dům přestane být cítit jako nemocnice a on bude mít jedinou starost — jaké hnojivo použít na trávník před domem, aby se zbavil mechu a tráva zůstala stále pěkně hustá a zelená.

Hideki na lavičce na okamžik usne. Levou ruku má volně položenou v klíně, v pravé pevně svírá popruh od brašny s fotoaparátem.

</section>
