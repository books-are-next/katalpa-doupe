---
title: Maminka
contentType: prose
---

<section>

S příchodem teplých letních dnů se Květě začne zdát o mamince.

Překvapí ji to. Čekala, že se jí bude zdát spíše o Jiřím nebo o Bohumilu Ptáčkovi. Místo toho se ve snech stává malou holčičkou a maminka jí češe vlasy, krmí ji polévkou nebo ji přikrývá čerstvě vypranou dekou.

Květa se z těch snů probouzí rozněžnělá a v rozpacích. Snídá a hladí kocoura mezi ušima, přitom opatrně vtahuje chřípím vzduch a zjišťuje, zda neucítí maminčinu vůni, vanilkový cukr a naškrobené prádlo, jemné tóny toaletního mýdla a bílé vazelíny.

Patnáctého července slaví Bohumil Ptáček výročí, sedm měsíců od chvíle, kdy ho chytila a zavřela do doupěte, a ona z toho vůbec nemá radost.

Skoro tři čtvrtě roku znovu žije s mužem, a místo toho, aby ji to těšilo, sedí zachmuřeně u kuchyňského stolu, pije kávu a myslí na sny o mamince. Uvažuje nad tím, co by jí maminka řekla, a poprvé si položí otázku, jestli Bohumila Ptáčka pustí, a pokud ano, jak to udělá.

Pomyšlení na to, že pošťáka pouští na svobodu, ji rozruší. Nahmatá v kapse krabičku cigaret, a když ji otevře, zjistí, že je prázdná.

Má obrovskou chuť na tabák a v domě ani jednu cigaretu. Prohlédne všechny zásuvky a prohmatá kapsy svetru, nakonec zakleje a svlékne si zástěru, popadne peněženku a obuje se. Vietnamský obchod naproti v ulici ji zachrání.

Koupí si dva balíčky cigaret a krabičku zeleného čaje. Obvykle nekouří na veřejnosti, ale tentokrát udělá výjimku, zapálí si ještě před obchodem a s požitkem vyfoukne kouř. Židle, na které sedává stará Vietnamka, je prázdná a Květa je skoro v pokušení se na ni posadit, odolá však a vydá se na cestu domů. Zamkne za sebou zahradní branku a zamíří k jabloni, pod níž noc co noc postává s Bohumilem Ptáčkem. Kouří a zvedá při tom hlavu k nebi, je krátce po osmé ráno a slunce příjemně hřeje, bude horký den. Květa se dívá do koruny jabloně, strom má svěží zelené listy a mrňavé plody, časem je bude muset ještě jednou probrat, napoprvé to neudělala pořádně.

Znovu se v myšlenkách vrátí k tématu, které jí v mysli vytanulo hned po ránu.

Jak dlouho tu ještě bude Bohumila Ptáčka držet? Pustí ho někdy na svobodu? A pokud ano, jak to provede? Co když se v něm nashromáždilo tolik vzteku a frustrace, že ji fyzicky napadne?

Květa nervózně přešlápne. Cigaretu už dokouřila, nedopalek zamáčkla o zem a schovala do kapsy.

Přijít o Bohumila Ptáčka by znamenalo přijít o všechno.

Ke komu by mluvila?

Co by si počala se slovy, kterých je v ní stále plno?

Přestala by pojmenovávat a lapat vzpomínky, zakrněla by.

Propustit Bohumila Ptáčka znamená upadnout do nejistoty.

A na nejistotu není Květa připravena.

Vezme si další cigaretu, vsune ji mezi rty, ale nezapálí. Rukou přejede po kmeni stromu.

Udá ji na policii. Pokud ji rovnou nezabije, okamžitě po tom, co ho propustí, zamíří na policejní stanici a ohlásí, co se mu stalo.

Zavřou ji.

Tentokrát to bude ona, kdo se ocitne v cele.

Není to lákavé?

Přesně vymezený prostor a pravidelný přísun jídla.

Ne, nedokáže opustit dům. Co by se stalo s kocourem a se zahradou?

Dům by mohla prodat…

Květa prudce zatřese hlavou. Cigareta jí vypadne z úst. Sehne se pro ni.

Tolik otázek a žádná odpověď.

Nechce propustit Bohumila Ptáčka. Chce ho držet dole, v teple a na bezpečném místě, vařit mu a starat se o něj.

Je to teprve tři čtvrtě roku, co ho má, a už by se ho měla vzdávat?

Vzpomene si na sen o mamince.

Měkká deka přitažená k bradě.

Polibek na čelo.

Dotek prstů na očních víčkách.

Maminka, která otvírá kuchyňské okno, aby pustila ven včelu nebo mouchu uvízlou za sklem.

Maminka v bílé zástěře a s vlasy sepnutými v týle. Nosí střevíce na vysokém podpatku a Květa má dovoleno jí každý večer natírat ruce krémem, vmasírovat ho do tenké kůže na hřbetu rukou a do kůžičky kolem růžových nehtů.

Květa tiše dojde k zamřížovanému oknu, za kterým je uvězněný pošťák. Pohybuje se opatrně, protože má strach, že Bohumil Ptáček, nadaný jakýmsi zázračným radarem, její přítomnost vytuší.

U okna si přidřepne, civí na špinavé sklo a uvažuje o tom, co bude dělat.

</section>
