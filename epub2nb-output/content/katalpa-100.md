---
contentType: prose
---

<section>

Proměna

Sedm dní není nic jiného než on a horečka.

Bohumil Ptáček leží na matraci, s dekou obtočenou kolem těla a propoceným polštářem pod hlavou.

Je bezmocný.

Obrácen čelem ke zdi obložené novinami sní o doupěti, ve kterém se nachází.

Připadá si jako hrášek v lusku.

Jako šnek v ulitě.

Všechno kolem něj je měkké a hebké.

Během týdne, kdy jeho tělo bojuje s horečkou, se Bohumil Ptáček do doupěte zamiluje.

V noci, když horečka trochu poleví, opouští matraci a chodí místností kolem dokola.

Dotýká se stěn a hladí je. Obličejem se tiskne k zakrytému oknu. Listuje knihami a čichá k jejich stránkám. S lehkou hlavou se vyprazdňuje do plastového kbelíku.

Nic mu nechybí.

Uvažuje o sobě jako o malém ptáčkovi, uzavřeném v teplém, pohodlném hnízdě. Má radost, že vymyslel takové přirovnání. Dokonce přestal používat příbor a potravu, která je převážně tekutá, přijímá tak, že prostě jen nakloní talíř a otevře ústa.

Květa za ním chodí a vypráví mu, i když je nemocný. Její slova kolem něj vytvářejí útulný kokon.

Horečka pošťákovi uvolní svaly a rozžvýká kosti. Místo pocitu zoufalství nad tím, kde je, mu nabídne smíření.

Když Bohumil Ptáček stojí uprostřed místnosti a rozhlíží se, špatně se mu odhaduje vzdálenost, stěny doupěte se roztahují a zase smršťují, pulzují v rytmu jeho srdce.

Rozesměje ho to.

S výskotem se vrhne na matraci, převaluje se po ní sem a tam jako štěně.

Po týdnu horečka konečně jeho tělo opustí. Zůstane po ní unavený a prázdný. Podrážděnýma očima se rozhlíží po doupěti. Je načichlé jeho vůní. A on ví, že před sebou má nový úkol, který nespočívá v tom se z doupěte dostat, ale v tom naučit se v něm žít.

Pomalým krokem dojde ke dveřím. Vezme za kliku. Uleví se mu, když zjistí, že je zamčeno. Posadí se a zády se opře o dveře. Rozevřenými ústy do sebe vtahuje vzduch.

Odpočívá.

</section>
