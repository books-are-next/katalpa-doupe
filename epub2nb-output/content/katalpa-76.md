---
title: Pozorovatelka
contentType: prose
---

<section>

Hoang je trpělivá.

Nemá kam spěchat.

Od chvíle, kdy se přestěhovala do Prahy, nemá na práci nic jiného než pozorovat, co se kolem ní děje.

Doma, v Hanoji, tolik času neměla. Starala se o dvě děti a o manžela. Vařila, uklízela a prala. Prádlo věšela na dvorek a přitom se bavila se sousedkou, s paní Phuong, která měla ochrnuté nohy a seděla na vozíku.

Před paní Phuong neměla Hoang žádná tajemství.

Seznámila se s ní den poté, co se jako mladá nevěsta přistěhovala do Tuanova domku. Tehdy ještě paní Phuong mohla chodit, ochrnula až dva roky nato, když ji na ulici srazila motorka.

Paní Phuong nemohla uvěřit tomu, že se Hoang bude stěhovat do Evropy.

Takovou dálku, řekla překvapeně.

Ona sama by se na cestu nikdy nevydala. Chyběl by jí domov. Vůně města. Chuť rozžvýkaných betelových listů.

Hoang neměla na výběr. Pohřbila manžela a kromě svých dětí neměla nikoho blízkého. Thu už v Praze dávno žil a Suong ho chtěla následovat. A tak se Hoang nechala postupně zavřít do dvou letadel a s žaludkem jako na vodě strávila skoro dvacet hodin ve vzduchu.

Prahu znala z obrázků. Když Thu přiletěl na otcův pohřeb, přivezl s sebou dokonce celou knihu o Praze. Hoang utkvěly v paměti kostelní věže a řeka rozdělující město na dvě poloviny. Přemýšlela, jestli jsou v ní ryby. Pohlednici, na níž byla řeka a kamenný most, potom poslala paní Phuong do Vietnamu. Paní Phuong nikdy neodpověděla. Hoang si představovala, jak sedí na dvorku, žvýká betel a převrací pohlednici z Evropy v prstech.

Hoanžina dcera Suong se v Praze stihla provdat, porodit dítě, otevřít obchod a pak se rozvést. Hoang, která si od chvíle, kdy nastoupila do letadla, připadala spíše jako Suongino zavazadlo než její matka, to mlčky pozorovala. Její dcera se života v Praze chopila hltavě a s vervou, chodila na kurzy češtiny a se známou svého bratra provozovala stánek v tržnici. Provdala se sice za Vietnamce, ale počeštěná byla stejně jako její bratr, své dceři dala dvě jména, Marie a Linh, a zlobilo ji, když Hoang oslovovala vnučku jen jejím vietnamským jménem.

Hoang spojovalo s domovem především jídlo. Pro suroviny na jeho přípravu posílala Suong do tržnice a těšilo ji, že Suong její jídlo neodmítá. Vařila v malé kuchyni přiléhající ke dvěma pokojům, které se Suong a Linh obývaly. Zvykla si na plynový sporák a na to, že pro vodu nemusí k veřejnému kohoutku na ulici. Zpohodlněla a trochu přibrala.

Suong se ji snažila přesvědčit, aby vařila také nějaká česká jídla, ale Hoang to odmítala. Česká kuchyně jí připadala tučná a bez chuti. Všechny tři i nadále snídaly hovězí polévku a obědvaly maso se sladkokyselou omáčkou.

Kromě toho, že Hoang vaří, pomáhá své dceři v obchodě. Lepí na zboží cenovky a vyřazuje to, které je prošlé. Utírá prach a počítá lahve s pivem a balíčky žvýkaček.

Sedává na malé skládací židli a hlídá, aby v obchodě nikdo nekradl. Má dobrou paměť. Když se se Suong přestěhovaly do Prahy, syn Thu jí řekl, že je důležité rozlišovat tváře bílých lidí. Hoang zpočátku připadali všichni stejní, vysocí a hřmotní, s nezdravou barvou. Postupně se však naučila dělat mezi nimi rozdíly, a proto teď nemá v obchodě potíže rozlišit od sebe jednotlivé nakupující.

Hoang je zkušená a zdatná pozorovatelka. Začala s tím v době, kdy bydlela u syna Thua a jeho české manželky. Sedávala u okna, oddělená od ulice sklem a osmi patry panelového domu.

Poté co se přestěhovali na Hanspaulku, v pozorování pokračovala.

Hoang sleduje zákazníky v obchodě a každý den si pomalu a beze spěchu vytahuje židli před krám a dívá se na lidi, kteří chodí kolem. Zná dokonce celé rodiny, včetně dětí a psů.

V zimě Hoang připomíná vánočního skřítka. Nosí huňatou čepici, dlouhou šálu a rukavice.

Suong se nelíbí, že matka posedává před vchodem do obchodu. Tvrdí, že to odrazuje zákazníky. Ale Hoang se nenechá zviklat. Sedí před obchodem, tváře zčervenalé mrazem, a občas vstane a protáhne se. Někdy hlídá zákazníkům kočárek nebo psa. Připadá si užitečná.

A těsně před tím, než přijde ze školy Linh, oloupe pomeranč a připraví pro ni jeho sladké dílky.

Kdyby se policisté hledající pošťáka obrátili na ni, mohla by jim o něm vyprávět. Někdy si v obchodě kupoval sáček bonbónů, Hoang mu několikrát hlídala brašnu nacpanou novinami.

Mrzelo ji, když se dozvěděla, že zmizel.

Hoang myslí na ženu z protějšího domu, manipulující s pošťákovou pojízdnou taškou.

A na to, že mít tajemství je stejné jako uvázat si na krk pytel kamení a naklonit se nad hlubokou studnu.

</section>
