---
title: Knoflík
contentType: prose
---

<section>

Hideki má sbaleno na cestu.

Kufřík na kolečkách a příruční zavazadlo. Letenku a adresu hotelu Hummingbird v Mexiku.

Čeká ho Ciudad de México, Chichén Itzá a Cancún.

Potom Belize a Kostarika.

Je večer.

Hideki je příliš nervózní na to, aby si šel lehnout. Před chvílí povečeřeli. Akičini rodiče se pak vypravili do divadla a Akiko zmizela v ložnici.

Hideki zkontroluje zámečky na svém kufru. Nahlédne do tašky přes rameno. To nejdůležitější — fotoaparát — je na svém místě. Hideki je rozhodnutý z každého místa, kam přijede, poslat Akiko fotografie.

Když už to nemůže déle odkládat, vydá se za Akiko. Ještě před tím pustí v kuchyni myčku nádobí, dá do ní tablety a pečlivě si umyje ruce.

V ložnici svítí malá lampička na nočním stolku. Akiko sedí v posteli, na klíně má časopis, ale nečte.

Pustil jsem myčku, řekne Hideki.

Akiko neodpoví. Hideki se posadí na okraj postele a nahmatá Akičinu ruku.

Zlobíš se?

Akiko odloží časopis. Hlavu si opře o manželovu paži a dlaní mu přejede po hrudi. Prstem narazí na uvolněný knoflík.

Přines mi šití, řekne Hidekimu.

Hideki si sundá košili a Akiko navlékne do jehly nit. Přišívá mu knoflík a on se dívá na její hlavu, kde pod lehkým chmýřím prosvítá bledá kůže.

V noci leží vedle sebe. Hideki otevřenýma očima zírá do tmy. Z přízemí slyší Fumiko s Takašim, kteří se vrátili z divadla.

O něco později Akiko opatrně vyprostí svou ruku z jeho. Zvedne se a zamíří do koupelny. Kyslíkovou bombu tlačí před sebou. Hideki pevně stiskne víčka. Oči ho pálí, ale slzy jako by v něm zamrzly, nemůže plakat, přestože by si to přál.

—

Akiko nedokáže plakat bez pravidelného přísunu kyslíku. Sedí na okraji vany, v jedné ruce drží ručník, kterým tlumí vzlyky, v druhé kyslíkovou masku, z níž hltavě saje vzduch.

Když se uklidní, vrátí se do ložnice. Postel mezitím vychladla. Akiko se stočí do klubíčka a nastraží uši; poslouchá Hidekiho dech.

</section>
