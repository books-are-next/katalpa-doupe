---
title: Ztráta
contentType: prose
---

<section>

Hideki Ikeda se probudí do deštivého dne.

Je půl osmé ráno, obloha za oknem hotelového pokoje je šedá. Hideki se chvíli protahuje v posteli, pak vstane a v koupelně se osprchuje a oholí. Do malého batohu si sbalí peněženku, doklady, lahev s vodou a několik roliček filmu. Brašnu s fotoaparátem si přehodí přes rameno a výtahem sjede do recepce. Vezme si štos prospektů a od recepční, která má unavené oči, a přesto se statečně usmívá, se nechá nasměrovat k jídelně, kde se podává snídaně. Nabere si míchaná vejce a toast a posadí se k malému stolku.

Jí a listuje v prospektech, zkoumá, co mu může Praha nabídnout.

Židovskou čtvrť a Staré Město, opulentní hrad a středověký most, Vyšehrad se hřbitovem slavných a známých Čechů.

Hideki si na prohlídku města vyčlenil tři dny. Pak má v úmyslu pokračovat do Německa (Berlín) a do Francie (Paříž). A pokud mu zbydou peníze, zaletí si do Španělska a v Madridu nebo v Barceloně svou cestu ukončí a vrátí se domů.

K Akiko, která se stále ještě neuzdravila.

Hideki se rozhodne prohlédnout si Pražský hrad a katedrálu. Podle mapky, která je vložená v jednom letáku, se tam dá dojít pěšky, přes Karlův most a Malou Stranu. Hideki vyhlédne z okna a zjistí, že stále prší. Zastaví se proto v recepci a zeptá se, jestli se na Hrad nedá dostat nějakým dopravním prostředkem. Recepční mu poradí tramvaj a popíše mu, kudy se vydat na zastávku. Hideki se zastaví ve směnárně a potom si s pomocí ochotné kolemjdoucí pořídí v automatu jízdenku na tramvaj.

Tramvaj je plná lidí, ale Hidekimu se podaří se do ní protlačit. To, co považuje za úspěch, se později ukáže jako smůla, protože někdy během cesty mu ukradnou brašnu s fotoaparátem.

Hideki na to přijde až za nějakou dobu, to už stojí na jednom z nádvoří Pražského hradu a marně sahá do míst, kde mu obvykle visí brašna s drahocenným přístrojem.

Hideki se zdráhá tomu uvěřit, strhne si ze zad batoh a prohmatává ho s nadějí, že v nějakém pominutí smyslů uložil aparát dovnitř. Nakonec pustí batoh na zem a vytřeštěně zírá před sebe. Má pocit, že ho neunesou nohy. Rozhlédne se a uvidí lavičku. Dojde k ní a posadí se, hlavu složí do dlaní a začne tiše skučet.

První, co ho napadne, je koupit si nový fotoaparát, ale potom tu myšlenku odežene, cítí se zvláštně spřízněný se svým kodakem, bez něj není nic. V aparátu zůstala založená rolička filmu ještě z Říma, antické sloupy a barokní fontány, ošlapaná dlažba na náměstí Svatého Petra.

Hideki je příliš vyčerpaný na to, aby plakal, a tak ze sebe jen sténavě vypouští vzduch. Turistka, která sedí na lavičce vedle něj, raději vstane a zamíří pryč. V ruce má deštník a na krku jí — jak Hideki závistivě postřehne — visí fotoaparát.

Praha se pro Hidekiho rázem stane peklem na zemi; je tady toho tolik, co by mohl fotit, a on nemá čím. Cítí úzkost a nejistotu, jako kdyby byl dlouho ve tmě a naráz se rozsvítilo. Bolí ho oči, a tak si je mne rukama, dokud před nimi nemá mžitky.

Bez fotoaparátu si připadá nechráněný a zranitelný, svíjí se na lavičce před monumentálním vstupem do katedrály, a protože vytrvale a drobně prší, je stále mokřejší.

Proklíná Prahu, tramvaje a Čechy, tiskne ruce v pěst a zatíná nehty do dlaní.

Po čase největší panika opadne. Hideki má vyschlá ústa a oči ho pálí. Otevře lahev s vodou a napije se. Hodí si batoh na záda a vejde do katedrály, mlčky zaplatí vstupné, bloudí posvátným šerem a otupěle civí na hrobky králů.

V hlavě se mu rodí nevítaná myšlenka a čím víc se ji snaží zapudit, tím je neodbytnější, takže se musí posadit do lavice a přitlačit si ruce na spánky.

V katedrále je chladno a Hideki se brzy rozechvěje zimou, všimne si piktogramu a anglického nápisu a rozhodne se vystoupat na věž. Z výšky pak shlíží na město (zdá se mu kulaté) a nevítaná myšlenka se od něj odpojí jako obláček dechu v mrazivém dni. Hideki si ji prohlíží ze všech stran a udivuje ho, jak směšně je jednoduchá: vrať se domů, říká mu a on si zakrývá oči a zacpává uši a připomíná jednoho z chrličů, které ho obklopují.

</section>
