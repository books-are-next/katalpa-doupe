---
title: Písečný muž
contentType: prose
---

<section>

Potřeby i možnosti Bohumila Ptáčka jsou redukovány na minimum.

Žije takřka klášterním životem: jí, spí, vyměšuje a čte si.

V březnu, který přijde, studený a deštivý, má pošťák rozečtenou sbírku japonských novel. Jedna z nich, Písečná žena od autora, který se jmenuje Kóbó Abe, pojednává o muži uvězněném v jámě z písku. Bohumila Ptáčka to rozruší. Knihu přečte za jediný večer, potom v doupěti zhasne a s pálícíma očima hledí do tmy. Udivuje ho, že po krátkém boji hlavní hrdina podlehne stereotypu a rutině, jež život v písečné jámě vyžadují. Ve smíření nalezne pokoj a klid.

Bohumil Ptáček zavrtí hlavou a zprudka vydechne. Vloží si prst do úst a začne si hryzat nehet.

Pokoj a klid.

Zvláštní existence v suterénu velkého domu.

Pečlivě zamčené dveře, stěny obložené balíky novin.

Copak už přestal doufat?

Posledních několik dní byl spokojený, jedl a četl. Nechal se lapit proudem Květina vyprávění, po jejím odchodu si pokaždé vypláchl ústa, navlhčil ukazováky a vytřel si jimi uši. Pak se vrhl na knihu nebo snil, vzpomínal na Marii a uvažoval, jaké by to bylo, kdyby ho Květa nechala jít.

Pnutí, které pociťoval, kdykoliv Květa vešla, ho však opustilo, připadal si, jako by byl zabalený do chomáčků vaty, tak nějak měkce a radostně, rozpustil v sobě nutkání vyrazit Květě revolver z ruky a rozběhnout se pryč. Začal doupě považovat za ulitu a sebe za zvláštního živočicha, jenž ji obývá. Bolest, již pociťoval nad svým uvězněním, se vytratila a zbyla po ní zvláštní hořkosladká chuť.

Pošťák neví, jestli se z doupěte někdy dostane na svobodu, a napadne ho, že pokud mu Květa přestane nosit jídlo a vodu, zemře tady. Na chvíli zpanikaří a musí ten záchvat prodýchat, po nějaké době ucítí, jak se mu póry, z nichž prýští pot, zavírají a víčka mu těžknou; znovu ho zalije podivná netečnost.

Doupě se změnilo v jeho součást, stejnou, jako byla pošťácká brašna, kterou tolik let nosil a která mu zdeformovala tělo, nachýlila jeho levé rameno a lopatku přinutila vystoupit, takže to vypadalo, že mu na zádech raší křídlo.

Bohumil Ptáček, sedící na matraci, se prudce kousne do malíčku. Z malé záděrky vytryskne krev. Nabere ji na špičku jazyka.

Druhý den mu Květa přinese čerstvě upečený perník a kytičku sedmikrásek.

Stejně jako jídlo mu dávkuje i přírodu.

Už kvetou, řekne mu a on polyká perník a dívá se střídavě na hlaveň revolveru a Květě na ústa a nechává věci plynout, protože už to nebolí.

</section>
