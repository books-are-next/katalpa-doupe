<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-81</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-81" xml:lang="cs-CZ">
		<div class="frame">
			<p id="uNlCYdQrk83HWdrbfTxgcl7" class="T3"><a id="u2MrOGuSRFqxkOuWzxwyAj4"></a>Kluk</p>
			<p class="T1">Když je Květa ve městě, všimne si obchodu s&#160;dětským oblečením.</p>
			<p class="T2">Chvíli váhá a&#160;pak vejde dovnitř. Ochotná prodavačka před ni nanosí malé kabátky, čepičky a&#160;kalhotky s&#160;laclem. Květa se tou záplavou šatů nerozhodně probírá. S&#160;pomocí prodavačky vybere růžové dupačky a&#160;pletený kabátek ve stejné barvě. Má z&#160;toho radost, a&#160;když přijde domů, zavolá Evě.</p>
			<p class="T2">Básní o&#160;malých dupačkách a&#160;kabátku, který má knoflíky přišité tmavě růžovou nití.</p>
			<p class="T2">Bude to kluk, řekne Eva.</p>
			<p class="T2">Cože?</p>
			<p class="T2">Květa má pocit, že se přeslechla.</p>
			<p class="T2">Doktoři se spletli, vysvětluje Eva. Ležel nějak špatně a&#160;oni se… no, prostě se přehlédli.</p>
			<p class="T2">Z&#160;Květy pomalu vyprchává radost. Pevně sevře rty.</p>
			<p class="T2">Jak dlouho už to víte? zeptá se.</p>
			<p class="T2">Eva mlčí.</p>
			<p class="T2">Pár týdnů, řekne potom neochotně.</p>
			<p class="T2">Květa přivře oči. Oblečení, které koupila, leží na kuchyňském stole. Změť růžové, dupačky s&#160;malou kočičkou na předním díle.</p>
			<p class="T2">Proč jste mi to neřekly?</p>
			<p class="T2">Eva si odkašle.</p>
			<p class="T2">Ty se zlobíš, řekne. Proč? Nepřišlo nám důležité, co se narodí. Hlavně aby to bylo zdravé.</p>
			<p class="T2">V&#160;Květě se mísí zlost a&#160;smutek. Mrzí ji, že s&#160;ní Eva nepočítá. Přešlápne z&#160;nohy na nohu.</p>
			<p class="T2">Zmizel pošťák, řekne náhle.</p>
			<p class="T2">Pošťák? opakuje udiveně Eva.</p>
			<p class="T2">Byla tu policie. Hledají ho. Květa svírá sluchátko a&#160;slyší, jak Eva na druhém konci dýchá.</p>
			<p class="T2">Cos jim řekla?</p>
			<p class="T2">Květě se maličko chvějí ruce. Pohybuje se po tenkém ledě. Je jí to docela příjemné. A&#160;rozhodně nehodlá Evu vpustit do svého soukromí.</p>
			<p class="T2">Že o&#160;něm nic nevím, odpoví a&#160;zasměje se. Měla bys je vidět, ty policajty. Tlustý a&#160;hubený, úplně jako z&#160;filmu.</p>
			<p class="T2">A&#160;ten pošťák, řekne Eva, jaký byl?</p>
			<p class="T2">Tintítko, odvětí Květa. Po tátově smrti mi nosil kondolence. Vždycky jsem měla strach, že ho odfoukne vítr.</p>
			<p class="T2">Květě se líbí, že může mluvit o&#160;Bohumilu Ptáčkovi. Díky tomu nemusí myslet na hromádku dětského oblečení. Ale Eva už o&#160;pošťáka ztratila zájem. Blíží se nevyhnutelné, Eva vypustí sondu mající za úkol otestovat Květinu ochotu k&#160;prodeji domu.</p>
			<p class="T2">Nechci ho prodat, řekne Květa. Zatím ne.</p>
			<p class="T2">Eva se upne na slovo zatím. Vykládá cosi o&#160;předběžné prohlídce realitním makléřem. O&#160;nezávazném odhadu ceny. Květa ji neposlouchá. Když Evě dojde dech a&#160;argumenty, Květa se s&#160;ní rozloučí. Pokládá sluchátko, podrážděná a&#160;rozrušená z&#160;toho, že s&#160;Evou mluvila o&#160;Bohumilu Ptáčkovi. Bylo to jako kráčet po vysoko napnutém laně, a&#160;ačkoliv Květě nehrozil pád, trochu se zadýchala.</p>
			<p class="T2">Zamyšleně dojde do kuchyně. Vezme dupačky a&#160;vlněný kabátek do jedné ruky, do druhé si připraví revolver. Vyjde do haly, odemkne dveře do sklepa a&#160;zamíří k&#160;doupěti.</p>
			<p class="T2">Zaklepe na dveře, aby Bohumil Ptáček věděl, že se chystá vejít (už od počátku ji děsí představa, že ho zastihne vykonávat potřebu na umělohmotném kbelíku). Odemkne doupě a&#160;vstoupí dovnitř. Pošťák sedí na matraci, v&#160;rukou má rozečtenou knihu. Vedle něj leží talířek s&#160;oloupaným pomerančem.</p>
			<p class="T2">Květa se posadí.</p>
			<p class="T2">Koupila jsem tohle, řekne.</p>
			<p class="T2">Ukáže Bohumilu Ptáčkovi dupačky a&#160;kabátek.</p>
			<p class="T2">A&#160;teď jsem se dozvěděla, že to nebude holčička, ale chlapeček.</p>
			<p class="T2">Bohumil Ptáček mlčí.</p>
			<p class="T2">Máte děti? zeptá se ho Květa.</p>
			<p class="T2">Pošťákovi bleskne hlavou, že kdyby řekl ano, mohla by ho ze soucitu k&#160;nim pustit.</p>
			<p class="T2">Ne, přizná nakonec.</p>
			<p class="T2">Květa přikývne. Sedí na židli naproti němu, smutná a&#160;shrbená, revolver míří do země.</p>
			<p class="T2">Bohumil Ptáček, se zadkem vtlačeným do matrace, se odhodlává k&#160;činu. V&#160;krátké a&#160;zcela jasné představě se jako panter vymršťuje ze země, chytá Květu za zápěstí a&#160;zmocňuje se zbraně. Rychlými skoky vybíhá po schodech, rozráží dveře a&#160;ocitá se venku, na svobodě.</p>
			<p class="T2">Na čele se mu zaperlí pot. Zatne lýtka tak silně, že do jednoho z&#160;nich dostane křeč.</p>
			<p class="T2">Nemohla byste mě pustit? zeptá se tiše posmutnělé Květy a&#160;ta otázka jako by jí vlila novou krev do žil, Květa se napřimuje a&#160;hlaveň revolveru opět nachází hruď Bohumila Ptáčka. Ani za nic, řekne Květa a&#160;pomalu z&#160;doupěte vycouvá, ruku s&#160;revolverem má napřaženou a&#160;k&#160;prsům si tiskne malé oblečení, které pak v&#160;kuchyni nacpe do odpadkového koše.</p>
		</div>
</body>
</html>