<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-26</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-26" xml:lang="cs-CZ">
		<div class="frame">
			<p id="uOcoah3SiZPmo6yak2Oen48" class="T3"><a id="uLrX74bFl8CCmqPCImJW5Y9"></a>Čistota</p>
			<p class="T1">Neděle by mohla být líná a&#160;příjemná.</p>
			<p class="T2">Kdyby Marie neuklízela.</p>
			<p class="T2">Marie uklízí každý víkend.</p>
			<p class="T2">V&#160;sobotu utírá prach a&#160;mění ložní prádlo a&#160;v&#160;neděli každou místnost jejich třípokojového bytu vysává.</p>
			<p class="T2">Bohumil Ptáček je také součástí jejího uklízecího itineráře: Marie zastřihuje pošťákovi chloupky v&#160;nose a&#160;v&#160;uších, dělá mu pedikúru, kontroluje nehty na rukou. Dbá na to, aby chodil v&#160;čistém a&#160;vyžehleném oblečení. Kvůli Marii si musí denně měnit spodky a&#160;brát čistý kapesník. Nesmí nechávat na stole rozečtené knihy, pokaždé je musí založit a&#160;vrátit do knihovničky v&#160;obývacím pokoji.</p>
			<p class="T2">V&#160;jiné dimenzi s&#160;ním Marie o&#160;víkendech zůstává v&#160;posteli. Napřed se pomilují, s&#160;chutí a&#160;zkušeně, a&#160;potom, zatímco on si čte, Marie jde do kuchyně připravit snídani. Snídají společně, v&#160;ložnici. Marii nevadí drobky na prostěradle.</p>
			<p class="T2">V&#160;jiné dimenzi je Marie ideální ženou, takovou, kterou si před dvaceti lety vzal.</p>
			<p class="T2">Bohumil Ptáček civí na strop ložnice. Je osm hodin ráno. Marie vstala před hodinou. Natáhla si staré tepláky a&#160;seprané tričko, vlasy si stáhla v&#160;týle. Nasnídala se vestoje u&#160;kuchyňské linky. Potom ze skříně v&#160;předsíni vytáhla vysavač a&#160;pustila se do práce.</p>
			<p class="T2">Vysávání je v&#160;Mariině podání sofistikovaná a&#160;důkladná činnost, sestávající z&#160;několika částí; on nenávidí každou z&#160;nich. Vadí mu, že Marie přestavuje nábytek, aby mohla s&#160;vysavačem do všech koutů. Odevzdaně sleduje, s&#160;jakou vervou jeho žena přejíždí po kobercích. Uhýbá nohama, směšně poskakuje po místnosti, aby mu hladovou hubicí nenarazila do nártů.</p>
			<p class="T2">Připadá si zbytečný.</p>
			<p class="T2">Nakonec se zavře v&#160;koupelně, posadí se na vanu a&#160;čeká, až ho Marie zavolá. Hryže si nehty, spíše symbolicky než opravdu, nesmí na nich být nic znát.</p>
			<p class="T2">Má pocit, že život, který po svatbě s&#160;Marií vedou, se dá popsat jedním slovem: redukce.</p>
			<p class="T2">Nejprve byl redukován na penis, protože Marie chtěla děti. Zkoušeli to rok za rokem, bezvýsledně. Když se smířili s&#160;tím, že zůstanou bezdětní, pokusila se z&#160;něj Marie udělat kariéristu. Šplhavce. Nelíbilo se jí, že je obyčejný doručovatel, chtěla, aby usiloval o&#160;místo vedoucího pobočky. Neprošel konkurzem, protože se málo snažil. Navíc o&#160;to místo nestál&#160;— bavilo ho chodit.</p>
			<p class="T2">Poslední redukce se odehrála před několika lety, kdy s&#160;ním Marie v&#160;rámci úklidu začala šoupat po bytě. Do obývacího pokoje mohl jen v&#160;ponožkách, zatímco do kuchyně nutně potřeboval pantofle, v&#160;kterých ovšem nesměl do koupelny, protože by mohl na dlažbě zanechat šlápoty. Někdy měl pocit, že by pro svůj pohyb po bytě potřeboval tištěné instrukce. 	</p>
			<p class="T2">Bohumil Ptáček nemá sílu se s&#160;Marií hádat. Občas ji při úklidu pozoruje. V&#160;jejích pohybech zbylo něco z&#160;dívky, kterou si bral. Odraz mládí. Prosvítá její současnou podobou, někdy tak zřetelně, že ho zabolí u&#160;srdce.</p>
			<p class="T2">Pramínek vlasů potem přilepený k&#160;šíji.</p>
			<p class="T2">Tmavý a&#160;vlhký stín podpaží.</p>
			<p class="T2">Úzká zápěstí.</p>
			<p class="T2">Marie, říká pak. Můžu ti s&#160;něčím pomoct?</p>
			<p class="T2">A&#160;ona se k&#160;němu obrátí a&#160;změří si ho pohledem. Zvažuje, jestli mu může svěřit mop, korunovační klenot jejich soužití, mokrý a&#160;nacucaný pěnou.</p>
			<p class="T2">Ne, řekne. Běž si číst.</p>
			<p class="T2">A&#160;on se sklopenou hlavou projde kolem ní (závan její vůně, čerstvé a&#160;živočišné, a&#160;prostředku na mytí podlahy) a&#160;s&#160;knihou v&#160;podpaží se zavře na záchodě.</p>
		</div>
</body>
</html>