<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-75</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-75" xml:lang="cs-CZ">
		<div class="frame">
			<p id="u3ISMMEBi6KZ5PEjjgMunLF" class="T3"><a id="uhvBub2nENCHR3MU2mVUh69"></a>Zácpa</p>
			<p class="T1">To, že se musí vyprazdňovat do plastového kbelíku, Bohumila Ptáčka zpočátku ponižuje.</p>
			<p class="T2">Má pocit, jako by v&#160;tom sledu pohybů — stáhnutí kalhot, přidřepnutí na kýbl a&#160;zatlačení — byla obsažena celá bezvýchodnost jeho situace.</p>
			<p class="T2">Kbelík má úzký okraj a&#160;on na něm sotva udrží rovnováhu, utírá se předkloněný a&#160;ve stoje.</p>
			<p class="T2">Občas si přeje, aby mu přestalo fungovat tělo.</p>
			<p class="T2">Zadržuje dech a&#160;pokládá si ruku na srdce, v&#160;duchu si představuje, že Květa sestoupí do sklepa a&#160;najde tu pouze prázdnou skořápku, tělo bez života. Nedýchat vydrží jen krátce, stihne napočítat do třiceti, potom ho cosi přinutí otevřít ústa a&#160;zalapat po vzduchu, škytá u&#160;toho a&#160;v&#160;očích má slzy.</p>
			<p class="T2">Za kbelík plný výkalů se stydí. Když ho Květa odnáší pryč, zavírá oči.</p>
			<p class="T2">Pak ho přemůže škodolibost. Vlastně to Květě přeje.</p>
			<p class="T2">Sedí na matraci, kolena přitažená k&#160;tělu, a&#160;sleduje, jak žena bere kbelík do ruky (v&#160;druhé má revolver); vždycky jí při tom na krku vystoupí žíla.</p>
			<p class="T2">Bohumil Ptáček se jí dívá do obličeje, hledá známku znechucení nebo odporu, ale nenachází nic, co by naznačovalo, že se Květě tahle činnost hnusí. Všechno, co je nějak spojeno s&#160;doupětem, vykonává Květa sveřepě a&#160;cílevědomě, připomíná zdravotní sestru, je si jista každým ze svých úkonů.</p>
			<p class="T2">První dny, které Bohumil Ptáček v&#160;doupěti strávil, trpěl zácpou. Břicho se mu nafouklo a&#160;střeva zkameněla. Jeho tělo ze sebe nechtělo vydat vůbec nic. Napjatě ležel na matraci a&#160;uvědomoval si tu ztuhlost uvnitř sebe, zaťatost a&#160;neochotu vstoupit do styku s&#160;čímkoliv, co ho obklopovalo. Utěšoval se tím, že až se dostane ven, pořádně se vyprázdní.</p>
			<p class="T2">Nic ho nemohlo přimět k&#160;tomu, aby použil ohavný žlutý kbelík u&#160;dveří.</p>
			<p class="T2">Květa poznala, že něco není v&#160;pořádku, a&#160;velmi záhy přišla také na to co. Změnila mu stravu. Začala mu vařit luštěniny a&#160;jako přílohu k&#160;obědu mu nosila švestkový kompot. A&#160;tělo Bohumila Ptáčka nakonec povolilo. Dostal ze sebe všechno, co až dosud úpěnlivě zadržoval.</p>
			<p class="T2">Se staženými kalhotami dřepěl na plastovém kbelíku, naříkal a&#160;tlačil. Když se očistil toaletním papírem, lehl si čelem ke zdi na matraci, ruce sevřel v&#160;pěst a&#160;hryzal si klouby.</p>
			<p class="T2">Připadal si zneužitý.</p>
			<p class="T2">Bezmocný.</p>
			<p class="T2">Nebylo tu nic, co by měl pod kontrolou.</p>
			<p class="T2">Zvítězila nad ním čočka a&#160;švestkový kompot.</p>
			<p class="T2">Na konci ledna se však z&#160;vyměšování a&#160;toho, co je s&#160;ním spojeno, stane rutina. Pošťák se pravidelně vyprazdňuje a&#160;Květa po něm stejně pravidelně uklízí. Ostří pošťákovy škodolibosti se otupí o&#160;Květin nezúčastněný výraz.</p>
			<p class="T2">Květa je chladná, profesionální a&#160;nesmírně výkonná.</p>
			<p class="T2">Doupě připomíná dobře promazaný hodinový strojek a&#160;Bohumil Ptáček je jeho součástí, minuty a&#160;vteřiny se mu zadírají pod kůži a&#160;stávají se z&#160;nich dny a&#160;on pomalu a&#160;s&#160;údivem zjišťuje, jak snadné je nechat věci plynout.</p>
		</div>
</body>
</html>