<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-66</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-66" xml:lang="cs-CZ">
		<div class="frame">
			<p id="uNsmnPcDSr2leSapFJzYnQ8" class="T3"><a id="uqgCkDUhC9ih2zIGoLtKIzD"></a>Liščí kožich </p>
			<p class="T1">Nový rok 1939.</p>
			<p class="T2">Květě je deset let a&#160;její rodina se chystá na tradiční novoroční návštěvy, které zahájí u&#160;otcova nadřízeného a&#160;skončí u&#160;matčiny sestry tety Marie.</p>
			<p class="T2">Teta Marie bydlí ve velkém domě v&#160;Dejvicích. Její manžel je lékař, ortoped, a&#160;v&#160;přízemí domu má ordinaci. Když Květa se svými rodiči a&#160;sestrami dorazí do Dejvic, je už tma. Květa se na chvíli zastaví u&#160;zahradní branky a&#160;podívá se vzhůru na dům. Všechna okna, kromě těch, jež vedou do strýčkovy ordinace, jsou rozsvícená. Květa má dokonce pocit, že zevnitř slyší veselé hlasy a&#160;smích. Na nic nečeká a&#160;rozběhne se ke dveřím, které právě otevřela tetina služebná. Protlačí se kolem ní a&#160;zamíří do haly, kde odhodí kabátek a&#160;zuje si boty.</p>
			<p class="T2">Tetin salón je plný lidí. Ve velkém krbu hoří oheň a&#160;na stole jsou mísy s&#160;cukrovím, pečeným masem a&#160;skleničky s&#160;punčem. Teta Marie, která v&#160;dlouhých šatech stojí u&#160;krbu, je pravým opakem Květiny maminky: je nízká a&#160;podsaditá, s&#160;nakrátko ostříhanými vlasy.</p>
			<p class="T2">Děti, které se v&#160;domě tety Marie sešly, si brzy najdou vlastní zábavu. Přecpané sladkostmi a&#160;bez zájmu o&#160;hovor dospělých se prohánějí domem. Pokoje ve vile jsou velké a&#160;vybavené moderním nábytkem a&#160;koberci.</p>
			<p class="T2">Děti se shromažďují přede dveřmi do strýčkovy ordinace. Dveře jsou zamčené. Žádné z&#160;dětí ještě uvnitř nebylo, ale všichni vědí, že Květina sestra Běla za strýčkem pravidelně chodí, kvůli obrně, kterou prodělala v&#160;dětství. Květa sama v&#160;ordinaci také nebyla, ale když se jí na to děti zeptají, zalže. A&#160;protože vidí, že jí ostatní visí na rtech, vymýšlí si dál.</p>
			<p class="T2">Popisuje umělé nohy a&#160;ruce, které strýčkova ordinace ukrývá, a&#160;důmyslné aparátky, určené k&#160;rovnání kostí. Jakmile děti její vyprávění omrzí, rozběhnou se pryč.</p>
			<p class="T2">Květa zůstane stát přede dveřmi ordinace sama a&#160;zaraženě polyká lži, které ještě nestačila vyslovit. Chutnají hořce, jako káva, kterou každý den po obědě pije maminka.</p>
			<p class="T2">Pozdě večer si děti hrají na schovávanou. Květa příliš nevyniká v&#160;hledání skrýší, a&#160;tak několikrát za sebou piká. Konečně se jí však podaří najít vynikající úkryt. Sejde po schodech do haly, kde visí kabáty a&#160;kožichy a&#160;kde jsou do řad vyrovnané boty. Tatínkův kabát je z&#160;tlusté vlněné látky a&#160;visí hned vedle jejího. Pod kabátem stojí tatínkovy vysoké boty do sněhu. Květa se přitiskne ke stěně, zakryje se kabátem a&#160;vklouzne do tatínkových bot.</p>
			<p class="T2">Čeká.</p>
			<p class="T2">Brzy uslyší na schodech kroky. Maličko se vyděsí, není si jistá, zda je její úkryt opravdu tak dobrý.</p>
			<p class="T2">Když se nic neděje, opatrně vyhlédne.</p>
			<p class="T2">U&#160;protější stěny uvidí v&#160;lesklých stříbrných šatech maminčinu sestru Lídu. Prohledává kožich z&#160;bílé lišky a&#160;něco si u&#160;toho brouká.</p>
			<p class="T2">Květa uklidněně schová hlavu zpět do bezpečí tatínkova kabátu. V&#160;duchu počítá společně s&#160;pikolou.</p>
			<p class="T2">Náhle zaslechne tatínkův hlas.</p>
			<p class="T2">Viděl jsem tě jít ven, řekne tatínek.</p>
			<p class="T2">Květa zatají dech. Mrzí ji, že si jí tatínek všiml. Chystá se vylézt z&#160;kabátu, ale uslyší, jak se teta Lída směje, a&#160;uvědomí si, že tatínek nemluvil na ni.</p>
			<p class="T2">Uklidní ji to.</p>
			<p class="T2">Klopy tatínkova kabátu ji šimrají na tváři; malinko je odhrne, právě tak, aby viděla zvláštní prolnutí černého fraku a&#160;stříbrných šatů.</p>
			<p class="T2">Zpočátku jí není jasné, na co se dívá. Vypadá to, že černá a&#160;stříbrná k&#160;sobě patří odedávna, a&#160;ona teprve postupně začne rozeznávat jednotlivé části&#160;— tatínkovu ruku na nahých zádech tety Lídy, její paže obtočené kolem tatínkova krku, ústa na ústech.</p>
			<p class="T2">Ohromí ji to.</p>
			<p class="T2">Zatím tatínka viděla líbat pouze maminku, něžně a&#160;lehce, na zavřená ústa nebo na tvář.</p>
			<p class="T2">Květa pevně stiskne víčka. Neví, jak dlouho má zavřené oči, ale když je znovu otevře, tatínek drží tetu Lídu za ruku a&#160;našpulenými rty se dotýká jejího čela.</p>
			<p class="T2">Pak rychlými kroky vyběhne schody.</p>
			<p class="T2">Teta Lída chvíli mlčky stojí uprostřed haly. Nato se vrátí ke svému kožichu, opět se pustí do prohledávání kapes a&#160;konečně z&#160;jedné z&#160;nich vyloví pudřenku. Přistoupí k&#160;velkému zrcadlu na zdi, urovná si šaty a&#160;vlasy a&#160;napudruje si výstřih a&#160;tváře. Nakonec s&#160;pudřenkou v&#160;ruce odejde pryč.</p>
			<p class="T2">Květa vytáhne nohy z&#160;tatínkových bot a&#160;opustí svůj úkryt za kabátem. Je jí jedno, že ji pikola může snadno najít. Neví, co si má o&#160;tom, čeho byla svědkem, myslet. Snaží se přesvědčit sebe samu, že na tom, co viděla, nebylo nic špatného, ale zároveň je podivným způsobem podrážděná.</p>
			<p class="T2">Pomalu dojde ke kožichu tety Lídy a&#160;přičichne k&#160;němu.</p>
			<p class="T2">Je cítit toaletní vodou a&#160;kouřem.</p>
			<p class="T2">Květa zaboří ruku do kapsy. Nahmatá hedvábnou podšívku a&#160;kapesník.</p>
			<p class="T2">Napadne ji, že by si kapesník mohla vzít, ale vzápětí si uvědomí, že by jeho přítomnost musela nějak vysvětlit mamince. Nechá tedy kapesník být. Místo něj vezme do ruky podšívku u&#160;spodního lemu kožichu. Promne ji v&#160;prstech.</p>
			<p class="T2">Je hebká a&#160;lehoučká.</p>
			<p class="T2">Květa se skloní a&#160;vysmrká se do ní.</p>
			<p class="T2">Potom kožich na věšáku urovná a&#160;vrátí se do salónu, kde začal strýček Emil hrát na piano.</p>
		</div>
</body>
</html>