<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-53</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-53" xml:lang="cs-CZ">
		<div class="frame">
			<p id="uMf7KuoDAsOHsXesPp2qoDE" class="T3"><a id="uTLxsRgtv7NIw7ZTMDUY695"></a>Jistota</p>
			<p class="T1">Akiko tuší, že od ní Hideki odejde.</p>
			<p class="T2">Zpočátku to vypadalo, že to zvládnou, Hideki dokonce líp než ona. Denně jí telefonoval z&#160;práce, a&#160;kdykoliv uslyšel v&#160;jejím hlase náznak paniky nebo pláče, přijížděl domů. To, co nestihl udělat v&#160;kanceláři, doháněl doma — když večer uložil Akiko do postele, zapínal počítač a&#160;trávil u&#160;něj celé hodiny. Ráno byl rozespalý a&#160;potlačoval mrzutost, zatímco ona mu hlásila, jaké vyšetření ji ten den čeká.</p>
			<p class="T2">V&#160;březnu, tři měsíce po operaci (svůj život teď dělila na období před operací a&#160;po ní), jí řekl, že už to nevydrží. Je vyčerpaný tím neustálým bojem, úsměvem, který si nasazuje, kdykoliv s&#160;ní mluví. Nečekal, že to bude tak náročné, a&#160;zpočátku se do boje pustil s&#160;vervou, ale teď jako by ho opustily síly, připadá si vysátý a&#160;unavený.</p>
			<p class="T2">Byl nervózní, když jí říkal, že je toho na něj moc. Moc cest do nemocnice, moc telefonátů, při nichž ona pláče a&#160;on si připadá bezmocný, moc potravin, které náhle přestala jíst, protože mohou být karcinogenní. Přecházel při tom po kuchyni. Akiko viděla, že se mu tvář leskne vrstvičkou potu.</p>
			<p class="T2">Chceš mě opustit? zeptala se rovnou.</p>
			<p class="T2">Zastavil se.</p>
			<p class="T2">Potřebuju si odpočinout, řekl.</p>
			<p class="T2">Jak správně předpokládala, odpočívat nechtěl v&#160;jejich domě (na který ještě neměli splacenou hypotéku), ale v&#160;motelu na okraji města.</p>
			<p class="T2">Daleko od její nemoci, soucitem překypujících kamarádek a&#160;rodičů, které se jim zatím dařilo držet v&#160;povzdálí.</p>
			<p class="T2">Nechala ho jít.</p>
			<p class="T2">Slíbil, že se vrátí, ale neřekl kdy.</p>
			<p class="T2">První dny po jeho odchodu se cítila mizerně. Zoufalá a&#160;podvedená. Měla na něj vztek. Pak se to začalo zlepšovat. Zjistila, že spoustu věcí, na které si dřív netroufala, dokáže sama. Do nemocnice jezdila autobusem. Přestala se obtěžovat s&#160;žehlením oblečení. Začala jíst věci, na které měla chuť, a&#160;ne jen ty, které jsou zdravé. V&#160;dubnu se vrátila do práce, do městské knihovny.</p>
			<p class="T2">S&#160;Hidekim se scházela jednou za čtrnáct dní na oběd. Matka jí doporučila, ať se s&#160;ním rozvede, ale ona neviděla důvod, proč by to měla udělat. Najednou měla sama pocit, že jejich manželství tuhle pauzu, kdy jsou každý jinde, potřebovalo.</p>
			<p class="T2">Přestala Hidekiho zavalovat detaily o&#160;své nemoci a&#160;procesu uzdravování. Víc se zajímala o&#160;jeho práci. On se přestal omlouvat za to, že ji opustil. Po čtvrté nebo páté schůzce s&#160;ním odjela do motelu. Když do ní pronikal, pevně ho držela za ramena a&#160;měla zavřené oči; myslela na to, že teď o&#160;něm ví jedinou věc: že se na něj nemůže spolehnout.</p>
			<p class="T2">Přesto to byl právě on, komu v&#160;srpnu zavolala. Letní vedra vrcholila a&#160;ona stála v&#160;kuchyni a&#160;ruka se sluchátkem se jí třásla, když mu oznamovala, že jí našli metastázy v&#160;druhém prsu.</p>
			<p class="T2">Vrátil se domů.</p>
		</div>
</body>
</html>