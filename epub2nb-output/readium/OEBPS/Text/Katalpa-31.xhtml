<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-31</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-31" xml:lang="cs-CZ">
		<div class="frame">
			<p id="ueEFyqCjaugvX6HElF6B425" class="T3"><a id="u4cJjpkvIDRHT4IEM4pVGxD"></a>Nakládaný zázvor a&#160;hedvábí</p>
			<p class="T1">Hoang Thi Anhová je v&#160;Praze přesně deset let.</p>
			<p class="T2">V&#160;roce 1990 přistála s&#160;dcerou Suong a&#160;taškou, ve které měla sklenici nakládaného zázvoru a&#160;deset metrů hedvábí, na letišti&#160;v&#160;Ruzyni. Nejprve bydleli u&#160;syna Thua, který do Prahy odešel v&#160;roce 1978. Za tu dobu vystudoval elektrotechniku, pořídil si českou manželku a&#160;dítě a&#160;pronajal si byt na jednom z&#160;velkých sídlišť na okraji města. Nejdřív pracoval jako inženýr v&#160;továrně vyrábějící technické stroje, ale po revoluci si polepšil, v&#160;současné době patří k&#160;vietnamské elitě, má nepravidelnou pracovní dobu a&#160;vlastní kancelář, ve které zprostředkovává svým nově příchozím krajanům práci a&#160;právní poradenství. Umí výborně česky a&#160;při svatbě si vzal manželčino příjmení. Jmenuje se teď Thu Pavlík, což Hoang nemůže snést, tu dvojakost, napůl Hanoj, napůl Praha; Thuovo okázalé zdomácnění v&#160;cizím národě ji trápí, stejně jako to, že přestal jíst vietnamská jídla a&#160;začal pravidelně chodit na fotbal.</p>
			<p class="T2">Po příletu stála Hoang na ruzyňském letišti a&#160;dívala se na oblohu, bylo jaro a&#160;nebe bylo úplně modré, bez mráčku. Hoang pevně svírala tašku (nakládaný zázvor a&#160;hedvábí) a&#160;strašně ráda by si po mnohahodinovém letu někde sedla a&#160;vyplakala se, ale Suong, které bylo čerstvých dvacet let, jí neposkytla ani vteřinu času, pronikavým pohledem pátrala v&#160;davu a&#160;hledala známou tvář. Když Thua zahlédla, radostně vykřikla, vzala Hoang za paži a&#160;kormidlovala s&#160;ní směrem k&#160;bratrovi.</p>
			<p class="T2">Lidé, mezi nimiž se musely protlačit, byli vysocí a&#160;bílí, ale nejvíc Hoang šokovala skutečnost, že zbělel i&#160;Thu. Zastavila se a&#160;nevěřícně na něj zírala; nebyl úplně bílý, ale jeho zlatá barva, barva vaječného žloutku, byla pryč, podivně vybledl, jako by si poprášil tvář rýžovou moukou.</p>
			<p class="T2">Hoang vhrkly do očí slzy. Pustila tašku a&#160;objala Thua, který byl o&#160;dvě hlavy vyšší než ona. Prohmatávala mu obličej, prsty přejížděla po jeho očích, nosu a&#160;rtech a&#160;divila se tomu, jak se mohl tak rychle změnit. Naposledy ho viděla přede dvěma roky, když přiletěl do Hanoje na otcův pohřeb, a&#160;tehdy byl ještě žlutý jako kuřátko, sice už se jmenoval Pavlík, ale pořád to byl synáček, kterého před třemi desetiletími přivedla na svět a&#160;dala mu jméno Podzim, protože tohle roční období milovala. Muž, kterého teď objímala na letišti, byl někým jiným, byl sebevědomý a&#160;suverénní, klestil jim cestu mezi lidmi (zesílil v&#160;ramenou a&#160;přibral) a&#160;vedl je nejprve na autobus a&#160;pak na metro.</p>
			<p class="T2">První tři roky bydlely v&#160;bytě Thua a&#160;jeho české ženy. V&#160;republice se očividně dělo něco velkolepého; revoluce, která proběhla těsně před tím, než Hoang se Suong přiletěly, odstartovala to, čemu Thu říkal pěkná divočina.</p>
			<p class="T2">Suong chodila na kurzy češtiny. Po večerech s&#160;Thuem probírala svou budoucnost. Na tržnici, které se přezdívalo Malá Hanoj, si našla budoucího muže. Byl o&#160;pět let starší než ona a&#160;na rozdíl od Thua si uchoval hezkou žlutou barvu.</p>
			<p class="T2">Hoang zatím tesknila po domově. V&#160;synově bytě se pokoušela vařit tradiční jídla, ale Thuově manželce ani dětem nechutnala.</p>
			<p class="T2">Hoang se zklamaně stáhla do pokoje, který se Suong obývaly, cucala nakládaný zázvor a&#160;dívala se do ulice. Betonové kaňony mezi paneláky ji fascinovaly. Vysoké budovy znala už z&#160;Hanoje, ale tam byla uniformní šedá barva čas od času narušena chatrčemi z&#160;vlnitého plechu nebo tržištěm, ze kterého stoupaly lákavé vůně. Praha však neznala jinou barvu než jednolitou šeď, a&#160;navíc se v&#160;ní neustále něco bouralo, takže si Hoang po většinu času připadala jako pod vodní hladinou. Když se jako dítě chodívala koupat k&#160;řece a&#160;ponořila hlavu pod vodu, viděla totéž, co teď v&#160;Praze&#160;— bezbarvé předměty a&#160;zvířený písek.</p>
			<p class="T2">Nakládaný zázvor ji uklidňoval. Vrzal mezi zuby a&#160;příjemně štípal na jazyku. Byla schopna ho spolykat kilogramy. Thu nebo Suong ho kupovali v&#160;Malé Hanoji a&#160;nosili jí ho. Občas jí přinesli vietnamské noviny nebo knihu. Ona sama se soustředila především na to, aby dobře vycházela s&#160;Thuovou ženou. Splachovala po sobě záchod. Umývala nádobí. Statečně jedla hovězí s&#160;bílou omáčkou a&#160;párky s&#160;křenem.</p>
			<p class="T2">Pokoušela se být neviditelná a&#160;vzhledem k&#160;tomu, že měřila necelých sto padesát centimetrů, se jí to docela dařilo.</p>
			<p class="T2">V&#160;roce 1993 se Suong vdala. Téměř okamžitě otěhotněla. Ještě před porodem se jí a&#160;jejímu muži podařilo pronajmout si třípokojový byt v&#160;jednom ze starých domů na Hanspaulce. Zařídili v&#160;něm obchod. V&#160;zadních dvou místnostech bydleli a&#160;skladovali zboží, v&#160;přední místnosti prodávali.</p>
			<p class="T2">Hoang se přestěhovala k&#160;nim. Po třech letech v&#160;Praze uměla několik českých slov a&#160;vyslovovala je tiše a&#160;nejistě. Žila v&#160;domnění, že se zmenšila o&#160;několik centimetrů. Kvůli kandovanému zázvoru přišla o&#160;poslední dva zuby.</p>
			<p class="T2">Byla však pyšná na to, že do bytu Suong a&#160;jejího muže nepřišla s&#160;prázdnýma rukama: stále ještě měla deset metrů žlutooranžového hedvábí.</p>
		</div>
</body>
</html>