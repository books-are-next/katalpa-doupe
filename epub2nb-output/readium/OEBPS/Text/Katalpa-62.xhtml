<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-62</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-62" xml:lang="cs-CZ">
		<div class="frame">
			<p id="usPoO3xiL7lpdfGSH4LWS2E" class="T3"><a id="uQmpZKsOudTKEypCLuJKK4B"></a>Tajemství</p>
			<p class="T1">Suong slaví narozeniny a&#160;Hoang se rozhodla uspořádat oslavu.</p>
			<p class="T2">Od časného rána stojí v&#160;kuchyni, kromě rýžového koláče s&#160;fazolemi a&#160;bůčkem chystá rybí polévku, závitky cha gio a&#160;banánové smaženky. Večer přijde Thu s&#160;rodinou a&#160;Suongin bývalý manžel. Hoang se těší na to, že se všichni sejdou.</p>
			<p class="T2">Teď je Suongina dcera Linh ve škole, Suong v&#160;obchodě a&#160;ona je v&#160;kuchyni sama. Cítí lehkou melancholii, smutek po svém městě a&#160;po ohni, který hoříval v&#160;malé pícce v&#160;kuchyni.</p>
			<p class="T2">Zkouší si zpívat, ale hlas jí drhne, raději přestane a&#160;soustředí se na to, co dělá: krájí zázvor na jemné plátky, seká citrónovou trávu, v&#160;malém hmoždíři drtí kuličky černého pepře.</p>
			<p class="T2">V&#160;poledne připraví pro sebe a&#160;Suong hovězí vývar. Odnese ho dceři do obchodu. Právě chce vejít zadními dveřmi, když vtom si všimne, že Suong u&#160;pokladny hovoří se dvěma muži. Mají na sobě objemné péřové bundy a&#160;ukazují Suong list papíru.</p>
			<p class="T2">Hoang se zarazí, tiše stojí mezi policemi se zbožím a&#160;vdechuje kořeněnou vůni polévky. Vidí, jak Suong vrtí hlavou, přitom se usmívá, opatrně a&#160;nejistě, a&#160;muži krátce nato odcházejí.</p>
			<p class="T2">Hoang dojde k&#160;Suong a&#160;podá jí polévku.</p>
			<p class="T2">Kdo to byl? zeptá se, přestože si myslí, že to podle Suongina výrazu uhodla.</p>
			<p class="T2">Policie, řekne Suong. Někoho hledají.</p>
			<p class="T2">Koho?</p>
			<p class="T2">Suong mlčí. Hoang se dívá na její hlavu, skloněnou nad miskou polévky, a&#160;všimne si několika šedivých vlasů. Zalije ji vlna něhy, takže si musí přitisknout ruku na ústa, aby nahlas nevzlykla.</p>
			<p class="T2">Hledají pošťáka, řekne po chvíli Suong.</p>
			<p class="T2">Vyškrábne z&#160;misky poslední nudle.</p>
			<p class="T2">Pošťáka?</p>
			<p class="T2">Suong přikývne.</p>
			<p class="T2">Určitě jsi ho někdy viděla, řekne. Nosil knírek.</p>
			<p class="T2">Na knírek si Hoang hned nevzpomněla, zato si docela zřetelně vybavuje pošťákovu brašnu, nacpanou k&#160;prasknutí. A&#160;také si vzpomíná na to, koho s&#160;ní naposledy viděla manipulovat.</p>
			<p class="T2">Krátce uvažuje nad tím, že to Suong řekne. Pak ji napadne, že je to věc, s&#160;níž by se měla svěřit policii, a&#160;to ji vyděsí. Přestože povolení k&#160;pobytu získala celá její rodina už před několika lety, Thu ji poučil, že policii je lepší se vyhýbat.</p>
			<p class="T2">Hoang sevře rty. Kdyby to chtěla policii říct, musela by do toho zatáhnout také Suong, aby překládala, protože sama se česky nedomluví.</p>
			<p class="T2">Vezme si od Suong prázdnou misku.</p>
			<p class="T2">Pošťákova brašna zůstane jejím tajemstvím, malou chladivou kuličkou, která se jí uhnízdí někde v&#160;žaludku a&#160;z&#160;níž jí čas od času bude mrazit.</p>
		</div>
</body>
</html>