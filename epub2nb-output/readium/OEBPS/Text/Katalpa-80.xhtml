<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-80</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-80" xml:lang="cs-CZ">
		<div class="frame">
			<p id="uTKZgu2WRUCFzyyDzxp35w7" class="T3"><a id="u8QIZ6o7cK7oLA2GmgiFNJ7"></a>Sněženky</p>
			<p class="T1">Na konci února už Květa cítí ve vzduchu jaro.</p>
			<p class="T2">Bloumá po zahradě a&#160;hledá první sněženky. Vysázela je pod keře zlatice a&#160;vajgélií a&#160;opravdu je tam nachází, bílé květy se zeleným lemem a&#160;ostrými špičatými listy.</p>
			<p class="T2">Květa pečlivě prohlíží větvičky keřů, jestli neuvidí nalité pupeny, ale zdá se, že rostliny ještě spí.</p>
			<p class="T2">S&#160;rukama v&#160;kapsách dojde k&#160;oknu doupěte. Je to malý obdélník, zvenčí zamřížovaný a&#160;zevnitř zatlučený prkny. Květa se rozhlédne, a&#160;když se ujistí, že je sama, prostrčí ruku mříží a&#160;laškovně zaklepe na sklo. Napne uši, aby zjistila, zda Bohumil Ptáček na její zaťukání nějak odpoví.</p>
			<p class="T2">Z&#160;doupěte se nic neozývá.</p>
			<p class="T2">Napadne ji, že pošťák spí. Pohladí studenou mříž a&#160;vrátí se do domu. Umiňuje si, že pošťákovi musí říct, že kvetou sněženky — že jaro je na dosah.</p>
			<p class="T2b">—</p>
			<p class="T1">Když Bohumil Ptáček uslyší zaklepání na okno, okamžitě si pomyslí, že mu někdo přišel na pomoc. Zvykl si na to, že Květa chodí dveřmi, a&#160;tak mu vůbec nepřijde na mysl, že by se mohla objevit na druhé straně, u&#160;okna.</p>
			<p class="T2">S&#160;bušícím srdcem se postaví ke dřevěným deskám, které okno zakrývají, a&#160;naslouchá. Klepání se už neopakuje a&#160;on na jednu z&#160;dřevěných desek položí dlaň.</p>
			<p class="T2">Vycítí ji.</p>
			<p class="T2">Najednou si je jistý, že za oknem je Květa.</p>
			<p class="T2">Jako had obtáčí dům a&#160;přišla k&#160;němu z&#160;nečekaného směru.</p>
			<p class="T2">Bohumil Ptáček zakloní hlavu a&#160;zprudka udeří do desky čelem. Pak se na dřevo přisaje ústy. Píčo, šeptá a&#160;tečou mu slzy, je bezmocný a&#160;právě si do krve rozedřel kůži na čele, jazyk mu ztěžkle leží v&#160;ústech a&#160;on prsty přejíždí dřevěnou desku, která ho odděluje od vnějšího světa. Touha dostat se pryč je ostrá a&#160;bodavá a&#160;nutí ho zatnout nehty do hlaviček šroubů, které desku drží, a&#160;pokusit se s&#160;nimi otočit.</p>
			<p class="T2">Je to zbytečná snaha a&#160;on si to brzy uvědomí, přesto ještě z&#160;posledních sil přiskočí ke dveřím a&#160;zalomcuje klikou, potom se podél dveří sesune na podlahu, hlavu složí mezi kolena a&#160;čeká, až se mu uklidní zběsile uhánějící dech.</p>
			<p class="T2b">—</p>
			<p class="T1">Květa nakonec neodolá a&#160;znovu zaběhne do zahrady, utrhne jednu sněženku a&#160;přinese ji Bohumilu Ptáčkovi společně s&#160;večeří.</p>
		</div>
</body>
</html>