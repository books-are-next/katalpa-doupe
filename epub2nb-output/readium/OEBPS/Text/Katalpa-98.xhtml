<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-98</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-98" xml:lang="cs-CZ">
		<div class="frame">
			<p id="u4ObB9llZKKanuvZ2cSwOmD" class="T3"><a id="u7TTxlz6qF6UzeYapO2LAKH"></a>Jabloň</p>
			<p class="T1">Květa spí při pootevřeném okně.</p>
			<p class="T2">Vůně kvetoucích stromů vniká do ložnice a&#160;šimrá ji v&#160;nose. Každý den uvažuje Květa nad tím, že vezme Bohumila Ptáčka ven, a&#160;vždy usoudí, že je to příliš riskantní.</p>
			<p class="T2">Teprve když začnou opadávat květy třešně, sebere odvahu. Do doupěte sestoupí pozdě v&#160;noci. Zaklepe na dveře a&#160;odemkne oba zámky. V&#160;místnosti je tma. Květě prudce buší srdce, sune ruku po zdi, dokud nenahmatá vypínač. Světlo Bohumila Ptáčka neprobudí. Leží roztažený na matraci, pokrývku má vytaženou k&#160;bradě a&#160;chrápe. Nejprve Květu napadne, že by se měla otočit a&#160;odejít, ale její odhodlání vzít pošťáka ven je příliš silné. Dojde k&#160;matraci, revolver drží v&#160;napřažené ruce. Skloní se, a&#160;než zatřese pošťákovým ramenem, chvíli si ho prohlíží. Ještě nikdy mu nebyla takhle blízko. Bohumil Ptáček je lehce cítit potem a&#160;knír mu voní vitaminovým tonikem, které mu Květa koupila. Víčka má zrůžovělá a&#160;oči mu pod nimi rychle kmitají. Květa někde četla, že takové pohyby znamenají, že se člověku zdají sny. Je jí líto, že musí pošťáka vzbudit. Uchopí ho za rameno a&#160;několikrát jím zatřese. Bohumil Ptáček neochotně rozlepí oči a&#160;mžourá do světla.</p>
			<p class="T2">Květa mu podá starý Jiřího svetr.</p>
			<p class="T2">Jdeme ven, řekne a&#160;postaví se ke dveřím.</p>
			<p class="T2">Pošťák má na sobě kostkované flanelové pyžamo a&#160;neobratně si navléká ponožky a&#160;nazouvá pantofle. S&#160;pohledem upřeným na revolver v&#160;Květině ruce se souká do svetru.</p>
			<p class="T2">Půjdete krok přede mnou, řekne Květa. Jestli začnete utíkat, zastřelím vás.</p>
			<p class="T2">Ustoupí, aby kolem ní pošťák mohl projít.</p>
			<p class="T2">Jestli začnete křičet, zastřelím vás, pokračuje.</p>
			<p class="T2">Pošťák potáhne nosem. Květa má baterku a&#160;svítí mu pod nohy. Nechce rozsvěcet světlo na schodišti, aby na sebe náhodou neupozornila Ukrajinku v&#160;podkroví.</p>
			<p class="T2">Dveře pro služebnictvo, které vedou do zahrady, jsou odemčené. Bohumil Ptáček jimi projde, Květa hned za ním. Uslyší, jak pošťák vzlykne, a&#160;trochu se toho zvuku lekne.</p>
			<p class="T2">Jděte tři kroky rovně a&#160;pak doprava, přikáže.</p>
			<p class="T2">Směruje Bohumila Ptáčka do středu zahrady, pod jabloň, kam nedopadá oranžové světlo pouličních lamp.</p>
			<p class="T2">Pod stromem se oba zastaví. V&#160;zahradě je ticho. Jsou dvě hodiny po půlnoci, město spí.</p>
			<p class="T2">Bohumil Ptáček rychle a&#160;mělce dýchá. Chce se mu plakat. Rozpaží ruce, prsty se dotkne kmene jabloně. Udělá jeden rychlý krok a&#160;jabloň obejme. Květa se mlčky dívá, jak si o&#160;hrubou kůru rozdírá tvář. V&#160;šeru, jaké v&#160;zahradě panuje, vidí jen pošťákovy obrysy. Je jí jasné, že i&#160;kdyby měla zbraň nabitou, v&#160;té tmě by se nestrefila. </p>
			<p class="T2">Nechá pošťáka vyplakat. Potom mu řekne, že nastal čas na návrat. Bohumil Ptáček ji poslechne a&#160;odstoupí od stromu. Do domu dojdou mlčky. V&#160;doupěti si pošťák vyzuje pantofle a&#160;stáhne ponožky, které má nacucané rosou. Posadí se na matraci a&#160;podívá se na Květu. Knír má zplihlý a&#160;oči červené. Na tvář se mu přilepil plátek z&#160;jabloňového květu.</p>
			<p class="T2">Pustíte mě domů? zeptá se a&#160;Květu jeho otázka zabolí, protože doufala, že Bohumil Ptáček už na domov zapomněl.</p>
			<p class="T2">Dobrou noc, řekne a&#160;zhasne světlo.</p>
			<p class="T2">S&#160;baterkou v&#160;ústech potom zajistí oba zámky. Nakonec se opře čelem o&#160;dveře a&#160;poslouchá, jak pošťák naříká a&#160;pláče.</p>
		</div>
</body>
</html>