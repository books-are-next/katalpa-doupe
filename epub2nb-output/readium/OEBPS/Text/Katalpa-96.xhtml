<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-96</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-96" xml:lang="cs-CZ">
		<div class="frame">
			<p id="uV2WEKUfKnL5NGCrfL5luVE" class="T3"><a id="uEkrPhhd9VQuNISV9Chrh54"></a>Fotografie</p>
			<p class="T1">První várka fotografií přijde Akiko patnáct dní po Hidekiho odjezdu.</p>
			<p class="T2">Je to malý balíček, obsahuje kolem dvaceti snímků z&#160;Mexika a&#160;Belize. Hideki na žádné z&#160;fotografií není, obrázky zachycují města a&#160;přírodu. Nejsou příliš povedené, jsou statické a&#160;přesvětlené, bez nápadu. Je k&#160;nim přiložený krátký vzkaz (Příště Kostarika a&#160;Panama!), naškrábaný Hidekiho drobným písmem.</p>
			<p class="T2">Když fotografie přijdou, Akiko si je odnese do ložnice. Nechce balíček otvírat před matkou, která v&#160;kuchyni chystá oběd. V&#160;ložnici si dlouho prohlíží obálku ze silného bílého papíru a&#160;známky, na kterých je profil neznámého muže. Dokud je balíček zavřený, může Akiko snít o&#160;tom, že obsahuje dlouhý dopis, ve kterém si Hideki stěžuje na to, jak se mu stýská, a&#160;plánuje cestu domů.</p>
			<p class="T2">Fotografie ji zklamou. Nejraději by se rozkřičela, vztekem a&#160;zoufalstvím, ale ví, že musí šetřit dechem. S&#160;kyslíkovou bombou po ruce si zaleze do postele, listuje snímky, které se Hideki ani neobtěžoval popsat, a&#160;šklebí se.</p>
			<p class="T2">Vysoké budovy v&#160;koloniálním stylu.</p>
			<p class="T2">Tržiště, na kterém se kromě ovoce, zeleniny a&#160;masa prodává křiklavě barevné oblečení.</p>
			<p class="T2">Rozmazaný snímek květiny, která se s&#160;tuhými listy a&#160;nestydatým pestíkem nastavuje slunci.</p>
			<p class="T2">Akiko se svírá žaludek. Fotografie jsou lesklé a&#160;na jedné z&#160;nich je zřetelný otisk Hidekiho palce. Akiko se obrázku dotkne. Vzpomene si na knoflík, který Hidekimu těsně před odjezdem přišívala. Vzdychne. Položí se na posteli, obrázky smete na zem. Myslí na Hidekiho v&#160;cizí zemi. Od skutečného světa je oddělen čočkou fotoaparátu, a&#160;místo toho, aby si vychutnával život, počítá ohniskovou vzdálenost a&#160;nastavuje clonu.</p>
			<p class="T2">Akiko zavře oči. Přeje si, aby tu Hideki byl s&#160;ní.</p>
			<p class="T2">Vzala by ho za ruku a&#160;lehce kousla do prstu.</p>
		</div>
</body>
</html>