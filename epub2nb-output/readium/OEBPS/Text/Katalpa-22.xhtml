<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-22" xml:lang="cs-CZ">
		<div class="frame">
			<p id="utzNca25VfFD5t79L6Uzc9A" class="T3"><a id="ubGtpoLzyOlRhTJ43JJVQSG"></a>Láska</p>
			<p class="T1">Štafle jsou zacákané od barvy.</p>
			<p class="T2">Jejich nohy spojuje tenký řetízek, Květa jeho pevnost vyzkouší prstem.</p>
			<p class="T2">Vzdychne. Ruce založí na prsou. Přimhouřenýma očima štafle pozoruje.</p>
			<p class="T2">Ráno je odvlekla do doupěte a&#160;potom si šla nahoru vypít šálek čaje. Poslechla si rozhlasový pořad se známým kardiochirurgem. Varoval před abdominální obezitou. To slovo ji zaujalo. Abdominální, opakovala si pro sebe. Jestlipak by Ukrajinka bydlící v&#160;podkroví věděla, co to znamená? Květa usoudila, že nejspíš ano, je přece lékařka. Moderátorka v&#160;rozhlase se rozloučila s&#160;kardiochirurgem. Srdečně. Květa si vyhrnula svetr a&#160;zkoumala své břicho. Pak se opřela o&#160;stůl. Pomyšlení na štafle ve sklepě ji deprimovalo. Uvažovala, že si dá další šálek čaje. Udělala by cokoliv, jen aby odsunula chvíli, kdy bude muset na štafle stoupnout. Nakonec si rázně zakázala čaj i&#160;další pesimistické myšlenky, převlékla se do kalhot a&#160;pracovní blůzy a&#160;vydala se do sklepa.</p>
			<p class="T2">Štafle, postavené u&#160;stěny obložené balíky novin, se na ni šklebí jako rozjívené písmeno A. Květa k&#160;nim přistoupí. Nesmím dát najevo strach, umiňuje si. Je to podobné jako se psem. Zvíře vycítí, že se člověk bojí, a&#160;kousne. Květa odhodlaně položí nohu na první příčku štaflí. Krátce se zamyslí, dá nohu dolů. Zuje si boty a&#160;stáhne ponožky. Do ruky vezme balík novin a&#160;bosa vyšplhá na vrchol štaflí. Novinový balík se vejde přesně do mezery pod stropem, nad ním zůstane necelý centimetr volného místa, který se Květa rozhodne neucpávat.</p>
			<p class="T2">Opatrně sleze ze štaflí. Zahýbá prsty na nohou. Podlaha je studená a&#160;hrubá, popraskaný beton ji škrábe do chodidel. Bude potřeba s&#160;tím něco udělat. Ale nejdřív se Květa musí postarat o&#160;obložení stěn.</p>
			<p class="T2">Celý den stráví lezením na štafle a&#160;cpaním novin do škvíry pod stropem. V&#160;poledne si udělá krátkou přestávku na oběd, na másle si opeče kousek lososa a&#160;k&#160;němu si dá bramborovou kaši. S&#160;plným žaludkem se jí na štafle leze hůř, zlobí se na sebe, že nepočkala, až její tělo potravu pořádně rozmělní a&#160;stráví.</p>
			<p class="T2">Podvečer ji zastihne ve chvíli, kdy má hotové dvě třetiny místnosti.</p>
			<p class="T2">Je zadýchaná a&#160;má červené tváře. Srdce jí rychle buší, svaly se chvějí únavou. Rozhodne se nechat si zbytek místnosti na zítřek. Poplácá štafle jako starého věrného koně. S&#160;obouváním se nenamáhá, ponožky zastrčí do kapsy a&#160;s&#160;botami v&#160;ruce vystoupá schody do haly. Překvapí ji, když v&#160;hale potká Ukrajinku Laru. Něco zamumlá a&#160;pečlivě za sebou zamkne dveře do sklepa. Pokud si Lara všimne Květiných bosých nohou, nedá nic najevo. Z&#160;botníku si vezme tašky s&#160;nákupem a&#160;zdvořile ustoupí, aby Květa mohla ke dveřím svého bytu.</p>
			<p class="T2b">—</p>
			<p class="T1">Dva dny štaflovo-novinového tělocviku se promítnou do Květiných snů. Vlastně to nejsou přímo sny, ale zvláštní rozostřené vidiny, které se dostavují na hranici spánku a&#160;bdění.</p>
			<p class="T2">V&#160;pestré skrumáži Květiných představ, dojmů a&#160;myšlenek se štafle tyčí vysoko k&#160;nebi, připomínají tykadlo osahávající oblaka.</p>
			<p class="T2">Petřínskou rozhlednu.</p>
			<p class="T2">Vystoupali na ni s&#160;Jiřím, Květa tehdy čekala Evu. Večer, v&#160;ložnici, Jiřího ztopořený penis zvedal peřinu, takže musel přerušit přednášku, kterou ke Květě vedl, přednášku o&#160;rozhledně na Petříně a&#160;pětkrát větší Eiffelově věži, a&#160;Květa se mu nabídla; vzal si ji i&#160;s&#160;kulatým břichem, ve kterém zrálo jejich dítě.</p>
			<p class="T2">Květa se propadá do spánku jako do hluboké vody.</p>
			<p class="T2">Její tělo se pomalu uvolňuje.</p>
			<p class="T2">Vzpomínky na Jiřího se podobají malinkým závažíčkům, která má připevněná na konci každého svalového vlákna. Nechává se jimi vtisknout do matrace.</p>
			<p class="T2">Představa Jiřího stojícího na špičce rozhledny je tak živá, že Květa téměř cítí jeho vůni. Ve spánku nakrčí nos a&#160;začichá; je tady Jiří a&#160;s&#160;ním i&#160;vertikála, kterou tehdy zdolali, ona šťastná a&#160;těhotná, on nedočkavý a&#160;plný sil, odhodlaný překonat všechno, co by mu mohlo stát v&#160;cestě.</p>
			<p class="T2">Pokaždé, když si Květa uvědomí to šimrání mezi pupíkem a&#160;bránicí, ví, že musí Jiřího chránit, že se o&#160;něj musí postarat; to šimrání je její láska k&#160;němu, a&#160;tak Květa ohlazuje hrany a&#160;pečuje, plní domov vůní čerstvě upečeného závinu a&#160;naškrobeného prádla a&#160;Jiří se může věnovat, čemukoliv chce, může plout s&#160;proudem, protože — a&#160;to on netuší — ho má přivázaného ke kolíčku ve svém srdci a&#160;kdykoliv chce, zatáhne za tenké lanko a&#160;přitáhne ho zpět, taková je její láska, pevná a&#160;určující.</p>
		</div>
</body>
</html>