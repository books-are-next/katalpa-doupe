<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-120</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-120" xml:lang="cs-CZ">
		<div class="frame">
			<p id="uEiXYSBPfLIFsKM9RR54jq5" class="T3"><a id="uswwrB6FHJiq5WCpka2aDjF"></a>Trpělivost</p>
			<p class="T1">Přelom července a&#160;srpna je deštivý.</p>
			<p class="T2">Než Květa vyjde do zahrady, nazuje si gumovky a&#160;pak se brouzdá mokrou trávou a&#160;kontroluje záhony. Mokro je živnou půdou pro plísně a&#160;mšice, Květa prohlíží květy a&#160;listy růží a&#160;umiňuje si, že příští rok k&#160;nim vysází šalvěj a&#160;mátu, které škůdce odpuzují. Kompost v&#160;koutě zahrady, který pečlivě prosypává zeminou, se mění v&#160;kyprou a&#160;úrodnou půdu, a&#160;když do něj Květa zaboří lopatku, ucítí teplo, jež z&#160;něj vychází.</p>
			<p class="T2">Spokojeně se vrátí domů, v&#160;hale si sundá pláštěnku a&#160;zakopne o&#160;malé střevíce, které tu nechala dcera Ukrajinky Lary. Skloní se a&#160;vezme jednu botu do ruky, je červená, s&#160;páskem přes nárt a&#160;kovovou přezkou. Květa si střevíc prohlíží a&#160;myslí přitom na svou dceru a&#160;na Jaroslava, kterého už několik týdnů neviděla. Na schodech zaslechne kroky a&#160;rychle botu odloží. Lara, pomalu sestupující po schodišti, ji přátelsky pozdraví. Za ní jde asi desetiletá holčička, v&#160;jedné ruce nese míč a&#160;v&#160;druhé holínky.</p>
			<p class="T2">Květa předstírá, že si u&#160;zrcadla upravuje vlasy, a&#160;nenápadně své podnájemnice pozoruje. Ukrajinka vklouzne do střevíců na vysokém podpatku a&#160;holčička se posadí na lavici a&#160;soustředěně si navléká gumovky. Žena si k&#160;ní klekne, aby jí pomohla, a&#160;když se zvedá, očima zavadí o&#160;zrcadlo. Zachytí Květin pohled. Znovu se usměje a&#160;Květa na ni kývne. Počkejte, řekne a&#160;spěchá do svého bytu, v&#160;kuchyni odkrojí kus meruňkového koláče a&#160;podá ho holčičce. Holčička rozpačitě poděkuje a&#160;Květa se dívá, jak odchází, koláč drží v&#160;ruce a&#160;nevypadá to, že by si chtěla kousnout.</p>
			<p class="T2b">—</p>
			<p class="T1">Večer si Květa napustí vanu a&#160;ponoří se do ní až po bradu. Myslí na sen, který se jí zdál a&#160;ve kterém k&#160;ní opět přišla maminka. Květa v&#160;tom snu seděla u&#160;šicího stroje a&#160;obšívala obrovské prostěradlo, látka byla tuhá a&#160;neohebná a&#160;ona šlapala na staré singrovce s&#160;takovou vervou, že zlomila jehlu. Vztekle ji ze stroje&#160;vytáhla a&#160;odhodila na zem. Ze zásuvky vylovila novou a&#160;pokoušela se ji navléct, ouško jehly však bylo malé a&#160;nit tlustá skoro jako lano, a&#160;právě ve chvíli, kdy se chtěla rozplakat vztekem a&#160;frustrací, k&#160;ní přistoupila maminka, položila jí ruku na rameno a&#160;řekla: Trpělivost.</p>
			<p class="T2">Trpělivost, opakovala si Květa po probuzení a&#160;hladila si rameno, kde se jí maminka dotkla.</p>
			<p class="T2">Teď, ve vaně, Květa zkouší spočítat, kolikrát už se jí o&#160;mamince zdálo.</p>
			<p class="T2">Voda pomalu chladne a&#160;do Květy se dává zima. Myje si vlasy a&#160;uvažuje o&#160;tom, že za pár hodin půjde ven, pod jabloň. Říkala Bohumilu Ptáčkovi, že prší a&#160;že by mohli zůstat uvnitř, ale on prohlásil, že mu déšť nevadí.</p>
			<p class="T2">Květa si zatočí vlasy do ručníku a&#160;oblékne se. V&#160;kuchyni pootevře okno a&#160;zapálí si cigaretu. Déšť padá v&#160;hustých provazcích a&#160;sud, který stojí po okapem, přetéká.</p>
			<p class="T2">Květa dokouří. Nalije do konvice vodu a&#160;dá ji vařit, potom dojde do obývacího pokoje a&#160;ze skříně vytáhne košíček se šitím. Z&#160;papírového platíčka vyjme jehlu a&#160;z&#160;cívky odmotá nit. Nasliní její konec a&#160;zvedne jehlu k&#160;očím. Pak jejím ouškem provlékne nit.</p>
			<p class="T2">Vidíš? řekne. Jsem trpělivá.</p>
		</div>
</body>
</html>