<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-110</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-110" xml:lang="cs-CZ">
		<div class="frame">
			<p id="ujogI2zLBIVLQ9hdasrMg79" class="T3"><a id="uuWlUT6WnnwhGJSUVuwO9G9"></a>Pláč</p>
			<p class="T1">Květa má na zahradě několik ptačích budek a&#160;kameninové pítko, kam se slétají vrabci a&#160;sýkorky.</p>
			<p class="T2">Občas stojí za záclonou a&#160;ptáky pozoruje. Jednoho dne, právě když se chystá na zahradu, zjistí, že jí kocour Hrášek položil na práh dárek, poraněného vrabce. Skloní se a&#160;ptáka si prohlíží. Má polámaná křídla a&#160;nožička mu visí na tenkém vlásku masa. Správně by měl být mrtvý, ale ještě je v&#160;něm jiskra života. Zobák má zakrvácený a&#160;přes oči bílou blanku, nejistě hýbe jedním křídlem.</p>
			<p class="T2">Květu napadne, že vrabce položí do trávy a&#160;nechá osudu.</p>
			<p class="T2">Má bolesti?</p>
			<p class="T2">Květa se s&#160;povzdechem narovná a&#160;mne si kříž. Znovu se shýbne a&#160;opatrně vezme ptáčka do ruky. Je tak lehký, že ho téměř necítí. Zatají dech. Prsty uchopí hlavičku a&#160;prudce jí otočí. Čeká křupnutí, ale ptačí vaz se zlomí úplně tiše. Květa ptáka odnese do zahrady, motyčkou vyhloubí jamku a&#160;pohřbí ho. Ruce má trochu od krve, myje si je pod kohoutkem vyvedeným ze zdi domu a&#160;kárá kocoura, který se vynořil z&#160;jasmínového keře.</p>
			<p class="T2">Večer zavolá Evě. Už měsíc s&#160;ní nemluvila a&#160;stýská se jí po malém Jaroslavovi. Eva má odměřený hlas, který v&#160;Květě vzbudí pocit, že ji zdržuje.</p>
			<p class="T2">Dneska jsem musela zabít ptáka, řekne Květa.</p>
			<p class="T2">Eva neprojeví žádný zájem.</p>
			<p class="T2">Myslím, že to byl vrabec. Nebo chocholouš, pokračuje Květa. Hrášek mi ho přinesl až ke dveřím.</p>
			<p class="T2">Eva neodpoví. Květa slyší, jak zakrývá sluchátko a&#160;něco říká Alici.</p>
			<p class="T2">Jak se má Jaroslav? zeptá se.</p>
			<p class="T2">Dobře, odpoví Eva.</p>
			<p class="T2">Květa pevně svírá sluchátko. Potí se jí ruce.</p>
			<p class="T2">Nechcete přijít na návštěvu?</p>
			<p class="T2">Eva chvíli mlčí.</p>
			<p class="T2">Proč? řekne pak. Abychom ti mohly vyprávět o&#160;naší hypotéce?</p>
			<p class="T2">Květa zatne zuby. Vzpomene si na vrabce, kterého sprovodila ze světa. Přepadne ji lítost.</p>
			<p class="T2">Stýská se mi, řekne.</p>
			<p class="T2">Eva je neoblomná.</p>
			<p class="T2">Jestli nám někdy vyjde čas, zastavíme se, řekne. Ale slíbit to nemůžu.</p>
			<p class="T2">Pak nastane ticho. Květa si pomyslí, že Eva bez rozloučení zavěsila, ale dcera se náhle ozve:</p>
			<p class="T2">Nepřemýšlela jsi, že…</p>
			<p class="T2">Ne, přeruší ji Květa. Nepřemýšlela.</p>
			<p class="T2">Rozloučí se. Květa stojí v&#160;chodbě a&#160;dívá se na bílou stěnu před sebou. Pomalu se v&#160;ní rodí vztek. Představuje si, co by se stalo, kdyby dům prodala a&#160;peníze dala Evě. Dojde ke stěně a&#160;opře se o&#160;ni čelem. Zeď je studená a&#160;Květin hněv zvolna opadá. Z&#160;kapsy vyloví kapesník a&#160;vysmrká se. V&#160;kuchyni doširoka otevře okno a&#160;zapálí si cigaretu. Kouří a&#160;přemýšlí. Potřebuje ještě s&#160;někým mluvit. Ze zásuvky ve stole vezme revolver, opatrně vyhlédne ven, aby se ujistila, že v&#160;hale nestojí Ukrajinka z&#160;podkroví, a&#160;sejde do sklepa.</p>
			<p class="T2">Bohumil Ptáček už je v&#160;pyžamu. Sedí na matraci a&#160;čte si. Květa ho překvapí. Odloží knihu a&#160;tázavě se na ni zadívá. Je kolem osmé, večeři mu přinesla už před dvěma hodinami.</p>
			<p class="T2">Květa se posadí na židli u&#160;stolu.</p>
			<p class="T2">Dcera chce, abych prodala dům, řekne.</p>
			<p class="T2">Několik vteřin se jí daří zadržovat slzy, ale nakonec se rozpláče. Bohumil Ptáček ji bezradně pozoruje. Zatím neviděl Květu plakat a&#160;nejraději by vstal a&#160;utěšil ji. Revolver, který Květa nepouští z&#160;ruky, ho však udržuje v&#160;patřičné vzdálenosti.</p>
			<p class="T2">Neplačte, řekne, a&#160;protože není zvyklý mluvit, trochu chraptí.</p>
			<p class="T2">Rozpačitě si mne ruce. Květa vzlyká a&#160;on dokáže myslet pouze&#160;na jedinou věc — kdyby Květa prodala vilu, co by bylo s&#160;ním?</p>
			<p class="T2">Jako by venku neexistoval žádný život, na který by mohl navázat.</p>
		</div>
</body>
</html>