<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-145</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-145" xml:lang="cs-CZ">
		<div class="frame">
			<p id="umfJfvHdZzDK4OtsfcKLWu4" class="T3"><a id="usBF32WQfgnTVW7JyFizDdG"></a>Akiko</p>
			<p class="T1">Pohřeb je tichý a&#160;skromný.</p>
			<p class="T2">Jsou tu Akičini rodiče a&#160;bratři, několik jejích kolegyň a&#160;dvě nebo tři přítelkyně.</p>
			<p class="T2">Akiko leží v&#160;uzavřené rakvi. Obřadní síň je cítit čisticím prostředkem a&#160;nevtíravou květinovou vůní. Záchody, kde se Hideki na chvíli zavřel, aby si opláchl obličej, jsou čisté a&#160;mají elegantní černobílou dlažbu.</p>
			<p class="T2">Obřad je krátký, trvá necelou půlhodinu. Potom pro rakev přijede auto. Hideki a&#160;ostatní dojdou k&#160;vykopané jámě pěšky. Hlína je navršená na silné zelené plachtě, z&#160;jámy čiší vlhkost. Když je po všem, Hideki se narovná v&#160;ramenou a&#160;přijímá kondolence. Jedna z&#160;Akičiných přítelkyň mu dlouze tiskne ruku a&#160;říká: Už je to v&#160;pořádku. Už netrpí.</p>
			<p class="T2">Hideki přemýšlí, jak se jmenuje (Emma nebo Joyce), a&#160;má chuť udeřit ji do obličeje, přímo do kořene nosu, mezi oči.</p>
			<p class="T2">Oběd v&#160;restauraci zařizovala Fumiko. Mají jehněčí v&#160;rozmarýnové omáčce a&#160;šťouchané brambory. Bílé víno a&#160;jako dezert čokoládový pudink. Všichni vzpomínají na Akiko a&#160;Hidekimu je z&#160;toho, jak často opakují její jméno, zle. Omluví se a&#160;zamíří k&#160;toaletám, v&#160;kabince si strčí prst do krku a&#160;naprázdno dáví.</p>
			<p class="T2">Po zbytek dne pije jen černou kávu.</p>
			<p class="T2">V&#160;noci leží v&#160;posteli a&#160;myslí na svou ženu. Představuje si její tělo pod zemí, ve tmě.</p>
			<p class="T2">Chvěje se, ačkoliv je v&#160;ložnici teplo. Nakonec vstane z&#160;postele a&#160;otevře okno. Ulicí projede několik aut. Hideki si promne oči.</p>
			<p class="T2">Akiko, řekne, a&#160;přestože tu není nikdo, kdo by mu mohl odpovědět, pozorně naslouchá.</p>
		</div>
</body>
</html>