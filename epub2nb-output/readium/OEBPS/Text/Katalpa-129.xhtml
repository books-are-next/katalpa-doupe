<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-129</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-129" xml:lang="cs-CZ">
		<div class="frame">
			<p id="uraGwkd4ibWKiTXNV2BbiU8" class="T3"><a id="upxSyqrlte6OcoiAnAQTjsC"></a>Překvapení</p>
			<p class="T1">Jeseniova ulice je na Žižkově.</p>
			<p class="T2">Květa tam dorazí pozdě odpoledne, kdy, jak doufá, už bude Eva z&#160;práce doma. Dům, ve kterém Eva s&#160;Alicí bydlí, je třípatrový a&#160;Květa si právě čte jména na zvoncích, když vtom ze vchodových dveří vyjde muž se psem a&#160;pustí ji dovnitř. V&#160;domě Květa chodí ode dveří ke dveřím, hledá Evino jméno. Najde ho ve druhém patře. Dveře jsou natřené nahnědo a&#160;na zemi leží rohožka ze sisalových vláken.</p>
			<p class="T2">Květa chvilku otálí, představuje si, jak bude Eva překvapená. Zaklepe. Dveře nemají kukátko, a&#160;tak se Eva nemůže podívat, kdo za nimi stojí. Květa se zrovna chystá zaťukat znovu, když vtom se dveře otevřou. Z&#160;úžasu v&#160;Evině tváři Květa pozná, že ji dcera opravdu nečekala. Zřejmě se před chvílí vrátila z&#160;univerzity, má na sobě sukni s&#160;úzkým koženým páskem a&#160;je namalovaná.</p>
			<p class="T2">Co tady děláš? zeptá se Květy a&#160;vyhlédne do chodby, jako kdyby čekala někoho dalšího.</p>
			<p class="T2">Přišla jsem tě navštívit, řekne Květa.</p>
			<p class="T2">Je nervózní a&#160;buší jí srdce.</p>
			<p class="T2">Dlouho jsme se neviděly.</p>
			<p class="T2">Na Evě je znát, že ji Květina návštěva netěší.</p>
			<p class="T2">Stalo se něco? zeptá se a&#160;Květa vrtí hlavou.</p>
			<p class="T2">Nepozveš mě dál?</p>
			<p class="T2">Eva neochotně ustoupí, počká, až se Květa zuje, a&#160;vede ji do kuchyně. Květa se nenápadně rozhlíží po bytě, ještě nikdy tu nebyla.</p>
			<p class="T2">Kuchyňská linka je poškrábaná a&#160;lednice polepená výstřižky z&#160;novin a&#160;barevnými magnety. Na stole stojí žehlička, dvě dětské lahvičky na mléko a&#160;šálek s&#160;nedopitou kávou.</p>
			<p class="T2">Eva se postaví ke kuchyňské lince a&#160;založí ruce na prsou.</p>
			<p class="T2">Měla jsi mi zavolat, řekne.</p>
			<p class="T2">Květa se lehce opře rukou o&#160;stůl. Pod prsty ucítí drobečky.</p>
			<p class="T2">Chtěla jsem vidět Jaroslava, vysvětlí.</p>
			<p class="T2">Eva stiskne rty.</p>
			<p class="T2">Je s&#160;Alicí na procházce, řekne a&#160;podívá se na hodiny visící nad stolem. Nevím, kdy se vrátí, dodá.</p>
			<p class="T2">Můžu počkat, navrhne Květa.</p>
			<p class="T2">Eva jí nenabídla, aby se posadila, a&#160;ona cítí, jak ji začínají bolet nohy.</p>
			<p class="T2">Teď se mi to nehodí, mami, řekne Eva. Musím si připravit nějaké věci do práce.</p>
			<p class="T2">Květa má sucho v&#160;ústech. Požádá Evu o&#160;sklenici vody. Pije a&#160;Eva ji při tom pozoruje. V&#160;očích má tvrdý a&#160;nesmlouvavý výraz. Květa by se jí ráda zeptala na hypotéku, ale neodvažuje se. Odloží prázdnou sklenici na stůl.</p>
			<p class="T2">Mám odejít? zeptá se.</p>
			<p class="T2">Eva vzdychne.</p>
			<p class="T2">Alice s&#160;Jaroslavem se vrátí nejdřív za hodinu. Jestli tu do té doby vydržíš…</p>
			<p class="T2">Půjdu, řekne Květa.</p>
			<p class="T2">Eva ji nezadrží. V&#160;předsíni si Květa nazuje střevíce a&#160;skloní se, aby si na nich zapnula přezku. Trochu se jí třesou prsty a&#160;Eva si nakonec klekne a&#160;přezku zapne sama. Květa se dívá na její krátce ostříhané vlasy a&#160;diví se, jak moc se jí dcera vzdálila.</p>
			<p class="T2">Zastavíte se někdy? ptá se. Upeču koláč.</p>
			<p class="T2">Eva přikývne, ale nic určitého neslíbí. Květa zamíří ke schodišti a&#160;Eva zavře dveře.</p>
			<p class="T2">Když Květa vyjde na ulici, zvedne hlavu a&#160;snaží se najít Evino okno.</p>
			<p class="T2">Záclony ve všech oknech jsou zatažené a&#160;dům tichý.</p>
		</div>
</body>
</html>