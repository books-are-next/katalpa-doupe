<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-77</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-77" xml:lang="cs-CZ">
		<div class="frame">
			<p id="ud4UFgCtqR2z5XyiD33MTe8" class="T3"><a id="u7AVaPfxdaaMDUMN4JKJnOE"></a>Velká čínská zeď</p>
			<p class="T1">V&#160;lednu je Minneapolis zapadaný sněhem.</p>
			<p class="T2">V&#160;bílém městě plánuje Hideki cestu kolem světa.</p>
			<p class="T2">Pořídil si tlustý zápisník, do nějž píše města, která chce navštívit. Tchyně s&#160;tchánem považují jeho cestu za bláznovství.</p>
			<p class="T2">Akiko mlčí. Zabalená do deky sedí na pohovce v&#160;obývacím pokoji a&#160;poslouchá, jak jí Hideki předčítá z&#160;bedekrů. Oči jí svítí, má horečku, její tělo bojuje s&#160;infekcí.</p>
			<p class="T2">Na Hidekiho cestu padnou téměř všechny úspory. V&#160;práci si vzal několikaměsíční neplacené volno. Přál by si, aby Akiko mohla jet s&#160;ním. Zdravá Akiko, ne ta zoufalá troska, v&#160;kterou se jeho žena proměnila.</p>
			<p class="T2">Marně se pokouší vzbudit v&#160;ní nadšení.</p>
			<p class="T2">Projdu se po Velké čínské zdi, říká.</p>
			<p class="T2">Posadí se vedle Akiko na pohovku.</p>
			<p class="T2">Podíváme se, co se tu o&#160;ní píše.</p>
			<p class="T2">Otevře průvodce. Akiko se dotkne jeho ruky. Podívá se na ni. Všimne si, že má suché rty. Podá jí sklenici s&#160;vodou a&#160;Akiko se napije.</p>
			<p class="T2">Článek o&#160;Velké čínské zdi je nudný a&#160;zdlouhavý, ale Hideki je vytrvalý, přečte ho od začátku do konce. Když dočte, v&#160;místnosti zavládne ticho. Akiko má zavřené oči.</p>
			<p class="T2">Usnula.</p>
			<p class="T2">Hideki opatrně vstane a&#160;dojde do kuchyně, kde Akičina matka chystá oběd. Hideki pozoruje, jak odměřuje rýži a&#160;sype ji do hrnce. Na kuchyňské lince leží filety z&#160;lososa, mají sytě růžovou barvu.</p>
			<p class="T2">Fumiko se nemůže s&#160;Hidekiho cestou smířit. Je přesvědčena o&#160;tom, že Akiko se měla s&#160;Hidekim rozvést, dokud byl ještě čas.</p>
			<p class="T2">Fumiko je pětasedmdesát, nejhorší nemocí, kterou překonala, byla chřipka a&#160;její dcera umírá.</p>
			<p class="T2">Hideki stojící u&#160;dveří kuchyně si odkašle. Přeje si, aby na něj Fumiko promluvila. Ta se však dál věnuje vaření, do litinového pekáčku krájí máslo a&#160;pokládá na něj lososa, malými nůžkami stříhá bylinky. Hideki je pro ni neviditelný. Po nějaké chvíli to Hideki vzdá.</p>
			<p class="T2">Ztěžka vyjde do patra. Na toaletě se vymočí, a&#160;když si v&#160;koupelně myje ruce, dívá se do zrcadla. Překvapuje ho, jak zdravě vypadá. Má hladkou napjatou pleť a&#160;jasné oči.</p>
			<p class="T2">Ušklíbne se a&#160;zamrká.</p>
			<p class="T2">Zdolá Velkou čínskou zeď a&#160;pošle Akiko fotky. Tolik fotek, aby měla pocit, že tam byla s&#160;ním.</p>
			<p class="T2">Hideki se skloní nad umyvadlem a&#160;vypláchne si ústa. Nedokáže se zbavit hořkosti, která se mu usadila vzadu na patře.</p>
		</div>
</body>
</html>