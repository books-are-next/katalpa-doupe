<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-117</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-117" xml:lang="cs-CZ">
		<div class="frame">
			<p id="uBH6trBZ3LDlveZCvMRatn6" class="T3"><a id="umk8f7nBFXXAJJNVdqOyok6"></a>Pošťačka</p>
			<p class="T1">Hoang sedí na židli před obchodem.</p>
			<p class="T2">Mezi dásní a&#160;spodním rtem má zastrčený kousek kandovaného zázvoru, vysává z&#160;něj štiplavou sladkost. Vnučka Linh dřepí u&#160;jejích nohou a&#160;Hoang jí pročesává vlasy. Dívá se přitom do protější zahrady.</p>
			<p class="T2">Včera přišel Suong doporučený dopis. Přinesla ho pošťačka, žena jen o&#160;málo starší než Suong, v&#160;modré uniformě a&#160;s&#160;nakrátko ostříhanými vlasy. Hoang v&#160;myšlenkách zabloudila k&#160;jejímu předchůdci, k&#160;muži s&#160;knírkem.</p>
			<p class="T2">Ráda by věděla, co se s&#160;ním stalo.</p>
			<p class="T2">Linh, řekne, sluníčko, Kapko rosy, vzpomínáš si na pošťáka, který nám nosil dopisy?</p>
			<p class="T2">Linh se zavrtí. Má ráda, když jí babička češe vlasy. Nastavuje hlavu, aby se Hoang dostala i&#160;k&#160;těm nejcitlivějším místům, za uši a&#160;do týla.</p>
			<p class="T2">Měl něco pod nosem, řekne a&#160;otočí se, prstem naznačí knír.</p>
			<p class="T2">Přestože na ni Hoang od narození mluví vietnamsky, nezná Linh všechna slova.</p>
			<p class="T2">Ano, řekne Hoang. Vousy.</p>
			<p class="T2">Linh skloní hlavu a&#160;Hoang jí znovu vjede do vlasů hřebenem. Jazykem vyloví z&#160;úkrytu u&#160;dásně zázvor a&#160;rozkouše ho. Ústa má plná slin a&#160;její myšlenky se stále točí kolem muže, který jim nosil dopisy a&#160;který záhadně zmizel.</p>
		</div>
</body>
</html>