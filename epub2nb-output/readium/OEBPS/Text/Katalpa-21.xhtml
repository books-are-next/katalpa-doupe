<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-21" xml:lang="cs-CZ">
		<div class="frame">
			<p id="udKLSDwjjwM7bJxhZlYRnx8" class="T3"><a id="uLABkiPyJfja98Fwc7oWvyB"></a>Chemoterapie</p>
			<p class="T1">Akiko Ikedaová váží čtyřicet pět kilogramů a&#160;měří metr šedesát.</p>
			<p class="T2">Má oválnou tvář, rovné bílé zuby a&#160;před začátkem chemoterapie měla husté černé vlasy; teď už déle než dva měsíce skrývá pod šátkem holou hlavu.</p>
			<p class="T2">V&#160;nemocnici, kam Akiko dochází, je prosklená kavárna s&#160;výhledem na parkoviště.</p>
			<p class="T2">Když ji sestry odpojí od kapačky, která jí čtyři hodiny přivádí do krve jedy, Akiko se nedokáže nejmíň půl hodiny pohnout. Hideki sedí u&#160;jejího lůžka, v&#160;ruce drží pohárek se sladkým čajem a&#160;neúspěšně se jí ho pokouší nabídnout. Akiko se mlčky dívá na protější stěnu (bílá, několik grafik v&#160;plastových rámech) a&#160;časem se něco pohne v&#160;jejím obličeji, škubne rty nebo rychleji zamrká, vydá jednoznačný a&#160;čitelný signál, takže Hideki zvedne ze stolku kovovou misku ve tvaru ledviny a&#160;Akiko do ní zvrátí všechno, co má v&#160;žaludku. Potom si otře ústa, ještě chvíli sedí (Hideki mezitím vypije její čaj), a&#160;nakonec se zvedne, vklouzne do bot a&#160;zavěšená do Hidekiho odchází.</p>
			<p class="T2">Kavárna v&#160;přízemí bývá poloprázdná. Jsou v&#160;ní umělohmotné stolky a&#160;nepohodlné židličky. Na zdech visí barevné reprodukce, které Akiko připomínají řez vnitřními orgány, nasnímaný elektronickým mikroskopem.</p>
			<p class="T2">Na podlaze leží světle zelené linoleum a&#160;žena, jež v&#160;kavárně obsluhuje, nosí boty s&#160;gumovou podrážkou, které při setkání s&#160;podlahou hlasitě mlaskají.</p>
			<p class="T2">Akiko si pokaždé objedná ovocný koláč a&#160;kávu. Na chemoterapii chodí obden, jednotlivé kousky koláče tak od sebe odděluje pouhých osmačtyřicet hodin.</p>
			<p class="T2">Akiko koláč nikdy nesní celý, protože po chemoterapii má úplně scvrklý žaludek. Pouze se v&#160;něm porýpe vidličkou, ale většinou ho nechá nedotčený, tmavé borůvky přelité lesklým želé a&#160;na okrajích připečené.</p>
			<p class="T2">Hideki sedí sklesle vedle ní. Akiko ví, že by se jí nejraději dotkl, ale netroufá si. Má strach, že by ho odbyla. Okamžiky v&#160;kavárně patří jen jí. Zatímco Akičinými žilami koluje toxický koktejl ničící přemnožené rakovinné buňky, ona se dívá z&#160;okna a&#160;neznatelně se usmívá.</p>
			<p class="T2">Nechodí do nemocnice na chemoterapii, ale do kavárny.</p>
			<p class="T2">Podívej, řekne Akiko a&#160;ukáže na parkoviště, kde právě zastavil červený cadillac z&#160;osmdesátých let.</p>
			<p class="T2">Oběma se tahle auta líbí, Hideki dokonce kdysi uvažoval o&#160;tom, že by si podobný vůz pořídil. Z&#160;nablýskaného cadillacu vystoupí malý tlouštík, k&#160;zarudlému obličeji si tiskne kapesník a&#160;dveře automobilu zavírá opatrně, jako by je hladil.</p>
			<p class="T2">Akiko brzy ztratí o&#160;cadillac zájem. Hideki úzkostlivě pozoruje její tvář. V&#160;kapse saka má roličku igelitových sáčků, kdyby se jí udělalo špatně a&#160;nestihla to na toaletu. Když v&#160;září začali do kavárny chodit, Akiko se několikrát pozvracela přímo u&#160;stolku.</p>
			<p class="T2">Rakovina a&#160;její léčba je naučila počítat se vším, běžně s&#160;sebou teď kromě igelitových sáčků nosí vlhčené ubrousky, toaletní papír, léky na bolest a&#160;obvazy, kterými si Akiko někdy stahuje hruď.</p>
			<p class="T2">Po odchodu z&#160;kavárny míjejí cestou k&#160;vlastnímu autu zaparkovaný cadillac. Hideki se ho dotkne, nejprve špičkou prstu a&#160;potom na kapotu položí dlaň. Na zářivě červené barvě zůstane otisk vlhké ruky, Hideki se nejprve cítí provinile, ale o&#160;něco později ho naplní škodolibá radost.</p>
		</div>
</body>
</html>