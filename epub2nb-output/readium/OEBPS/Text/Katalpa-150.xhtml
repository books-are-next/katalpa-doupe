<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-150</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-150" xml:lang="cs-CZ">
		<div class="frame">
			<p id="uWNBFA9DK6bQw6KUmsIrdw3" class="T3"><a id="uEnTgOy68Q3BR5TQNTntri2"></a>Odchod</p>
			<p class="T1">Desátého září Květa přemýšlí o&#160;tom, co udělá Bohumilu Ptáčkovi k&#160;poslední večeři v&#160;doupěti.</p>
			<p class="T2">Cítí se smutně i&#160;slavnostně zároveň, chodí po kuchyni, otvírá lednici, zkoumavě prohlíží spíž. Nakonec oloupe brambory, nakrájí je na čtvrtky, posype kořením a&#160;dá je péct. Udělá k&#160;nim rajčatový salát s&#160;cibulkou a&#160;silný černý čaj.</p>
			<p class="T2">Bohumil Ptáček sní večeři s&#160;chutí. Květa na něj upřeně hledí a&#160;ani se to nesnaží nějak zakrýt, pokouší se vtisknout si jeho podobu do paměti. Když potom nahoře myje nádobí, ťukne s&#160;talířem o&#160;dřez a&#160;talíř se rozlomí na dvě půlky. Vyhodí ho do odpadkového koše a&#160;mokrýma rukama se opře o&#160;linku, uvědomuje si, že zítra touto dobou už tu bude sama, a&#160;na zlomek vteřiny zaváhá (opravdu ho mám pustit?), pak potřese hlavou a&#160;vrátí se k&#160;nádobí.</p>
			<p class="T2">V&#160;noci stojí s&#160;pošťákem pod jabloní.</p>
			<p class="T2">Je před půlnocí, noc se brzy přelomí do dalšího dne.</p>
			<p class="T2">Jsou vidět hvězdy a&#160;Květa lituje, že nezná jejich jména. Napíná uši a&#160;doufá, že zachytí, jak Bohumil Ptáček dýchá, ráda by si ho pamatovala se vším všudy, celého a&#160;bez vady. Zítra uplyne skoro devět měsíců od chvíle, kdy ho zavřela do doupěte&#160;— byl v&#160;něm stejně dlouho jako dítě v&#160;těle matky.</p>
			<p class="T2">Bohumil Ptáček dýchá trochu chrčivě. Květa si pomyslí, že je nachlazený. Kdyby zůstal o&#160;něco déle, léčila by ho cibulovým nálevem s&#160;medem.</p>
			<p class="T2">Domů se vracejí trávou obtěžkanou rosou. Květa cítí, jak jí vlhkost proniká přes boty až na kůži. Zamkne pošťáka v&#160;doupěti a&#160;zády se opře o&#160;dveře, revolver zastrčí do kapsy. Poté co vyjde nahoru, posadí se na okraj vany a&#160;zapálí si cigaretu.</p>
			<p class="T2">Myslí na to, jaké to bylo, když stavěla doupě; kolik práce na něm odvedla.</p>
			<p class="T2">Zkouší přemýšlet o&#160;tom, co se stane, až Bohumila Ptáčka pustí, ale myšlenky jí volně poletují a&#160;ona se nedokáže soustředit.</p>
			<p class="T2">Bude jí zase nosit poštu?</p>
			<p class="T2">Zasměje se té představě a&#160;zakryje si rukou ústa, proudem vody uhasí nedopalek a&#160;začne si čistit zuby.</p>
			<p class="T2">V&#160;ložnici si připraví šaty na druhý den, blůzu s&#160;knoflíky ve tvaru perliček a&#160;čistou zástěru. Chce, aby si ji Bohumil Ptáček zapamatoval krásnou.</p>
			<p class="T2">Nakrémuje si obličej a&#160;vklouzne do postele. Má strach, že nebude moct usnout, ale spánek se dostaví téměř okamžitě a&#160;Květa spí hluboce a&#160;beze snů.</p>
			<p class="T2b">—</p>
			<p class="T1">K&#160;snídani mu namaže dva krajíce chleba s&#160;marmeládou a&#160;přidá kousek piškotové buchty. Chce ho pustit hned ráno, nakonec však podlehne strachu a&#160;znovu ho zamkne, vrátí se do kuchyně a&#160;zlobí se sama na sebe; trčí v&#160;obrovském domě a&#160;ve sklepě má zavřeného pošťáka, kterého se potřebuje zbavit. Role se obrátily a&#160;najednou má v&#160;hrsti on ji. Ona má obavy otevřít tu klec a&#160;vypustit ho ven a&#160;on nic netuší, v&#160;klidu pořádá sladkou buchtu a&#160;těší se na to, jak si bude číst.</p>
			<p class="T2">Květa vytáhne z&#160;lednice kuře, opláchne ho a&#160;promaže máslem, hrudku másla a&#160;svazek libečku mu pak vsune do útrob a&#160;dá ho péct do trouby. Umyje kocourovy misky a&#160;naloží mu čerstvé žrádlo. Ruce se jí maličko chvějí, řízne se o&#160;okraj konzervy. Sykne a&#160;hledá v&#160;zásuvce náplast, ošetří si poraněný prst a&#160;jde ven, pleje záhony a&#160;stříhá trávu kolem cestičky, dokud není čas k&#160;obědu. Naloží na talíř porci kuřete a&#160;rýži a&#160;odnese to do doupěte.</p>
			<p class="T2">Bohumil Ptáček sedí na matraci, a&#160;když uvidí Květu, rozzáří se mu oči. Už jsem měl hlad, řekne jí a&#160;ona se usměje, ruce se jí třesou tak, že má strach, aby jídlo nevyklopila. Položí ho na stůl a&#160;popřeje pošťákovi dobrou chuť, potom za sebou zavře dveře, ale nezamkne je.</p>
			<p class="T2">Co nejrychleji vyjde schody nahoru, v&#160;kuchyni popadne krabičku cigaret a&#160;zavře se v&#160;obývacím pokoji; Hrášek leží na okně a&#160;ona přechází od stěny ke stěně a&#160;uvažuje o&#160;tom, kdy Bohumilu Ptáčkovi dojde, že je volný.</p>
			<p class="T2b">—</p>
			<p class="T1">Maso je křehké a&#160;jde snadno od kosti. Bohumil Ptáček drží kousek kuřete a&#160;olizuje z&#160;něj šťávu, mezi obočím má vrásku a&#160;mračí se, protože něco je jinak a&#160;on nemůže přijít na to co. Napije se vody a&#160;rozlomí kost. Vysává z&#160;ní morek a&#160;vzápětí mu to dojde: neslyšel zvuk zamykaného zámku. Zakucká se a&#160;v&#160;podpaží mu vyrazí pot. Odloží maso a&#160;ruce si otře do kalhot, vstane. Chvíli stojí u&#160;stolu a&#160;pevně tiskne zuby k&#160;sobě, dokud ho nerozbolí čelist.</p>
			<p class="T2">Má strach se ke dveřím přiblížit.</p>
			<p class="T2">Co je venku?</p>
			<p class="T1">Nešikovně pohne rukou a&#160;rozlije sklenici s&#160;vodou. Cítí, jak mu buší srdce, rychle a&#160;překotně. Udělá několik nerozhodných kroků, není mu jasné, jestli Květa nezamkla schválně, nebo jestli na to zapomněla.</p>
			<p class="T2">V&#160;ústech má chuť morku, jazyk jako by se zvětšil a&#160;nevešel se dovnitř.</p>
			<p class="T2">Zhluboka se nadechne. Nikdy nebyl statečný a&#160;stisknout kliku chce odvahu.</p>
			<p class="T2">Promne si vousy a&#160;myslí na nepřítomnost zvuku, který by dokazoval, že je tu zamčený — že věci jsou tak, jak mají být.</p>
			<p class="T2">Svírá ho taková úzkost, že se mu chce plakat.</p>
			<p class="T2">Pomyslí si, že se vrátí na matraci a&#160;bude předstírat, že si ničeho nevšiml. Květa si přijde pro nádobí od oběda a&#160;znovu ho tu zamkne.</p>
			<p class="T2">Zatají dech a&#160;po špičkách dojde ke dveřím. Přiloží ucho na polystyren, kterým jsou zakryté.</p>
			<p class="T2">Ticho.</p>
			<p class="T2">Do očí se mu dostane pár kapek potu. Pálí to. Otře si oči rukávem.</p>
			<p class="T2">Svět, který je venku, ho děsí a&#160;vábí zároveň.</p>
			<p class="T2">Bílý jeřáb.</p>
			<p class="T2">Oheň.</p>
			<p class="T2">Stáří, které se vpisuje do člověka jako letokruhy do stromu.</p>
			<p class="T2">Dotkne se kliky.</p>
			<p class="T2">Otevře.</p>
			<p class="T2">V&#160;chodbě, která je za dveřmi, se svítí.</p>
			<p class="T2">Bohumil Ptáček si dlaněmi zakryje tvář.</p>
			<p class="T2">Škvírou mezi prsty něco vidí.</p>
			<p class="T2">Na schodech před ním stojí jeho pošťácká brašna a&#160;taška na kolečkách.</p>
			<p class="T2">Dojde k&#160;nim.</p>
			<p class="T2">Vezme brašnu do ruky. Pod prsty ucítí měkkou kůži.</p>
			<p class="T2">Vzlykne. Otočí se a&#160;zavře dveře od doupěte. Brašnu si přehodí přes rameno, pojízdnou tašku nese v&#160;ruce.</p>
			<p class="T2">Opatrně vystoupí na první schod.</p>
			<p class="T2">Neví, jaké je venku počasí.</p>
			<p class="T2">Neví ani, kolikátého dnes je.</p>
			<p class="T2">Jediná jistota, kterou má, je, že se před ním otvírá celý svět.</p>
			<p class="T2b">—</p>
			<p class="T1">Květa je neklidná. Kouří jednu cigaretu za druhou. Může si to dovolit, dnes má narozeniny. Je jí sedmdesát tři let.</p>
			<p class="T2">Sedí na pohovce v&#160;obývacím pokoji a&#160;přemýšlí, jestli už Bohumil Ptáček zjistil, že nezamkla dveře.</p>
			<p class="T2">Jestli už ji opustil.</p>
			<p class="T2">Připadá si prázdná. Chce se jí plakat, ale jen trochu, slzy se nepřehoupnou přes okraj spodního víčka.</p>
			<p class="T2">V&#160;duchu si představuje pošťáka.</p>
			<p class="T2">I&#160;když se ho nikdy nedotkla, je si jistá, že má hebkou kůži.</p>
			<p class="T2">Sametové vousy.</p>
			<p class="T2">Četla mu básně a&#160;on ji poslouchal.</p>
			<p class="T2">Mluvila s&#160;ním o&#160;Jiřím a&#160;on hltal každé její slovo.</p>
			<p class="T2">Byl dobrý posluchač. Pokud chytne ještě někoho (byla by škoda nechat doupě nevyužité), stěží bude moct pošťákovi konkurovat.</p>
			<p class="T2">Květa vzdychne. V&#160;pokoji se vznáší modravý dým z&#160;jejích cigaret. Kocour Hrášek vyskočil na zahradu, otevřela mu okno.</p>
			<p class="T2">Květě zakručí v&#160;břiše. Tělo chce potravu, ale ona zatím nepociťuje hlad.</p>
			<p class="T2">Potí se jí ruce. Za spánkovou kostí se probouzí bolest, později se rozvine v&#160;ochromující migrénu.</p>
			<p class="T2">Už je venku?</p>
			<p class="T2">Květa zapne televizi a&#160;zapálí si další cigaretu. Umiňuje si, že je poslední. Hltavě do sebe vsává nikotin.</p>
			<p class="T2">Televize ukazuje hořící budovy.</p>
			<p class="T2">Květa má pocit, že se její bolest přelila do obrazovky.</p>
			<p class="T2">Zpočátku se domnívá, že se dívá na nějaký katastrofický film. O&#160;něco později pochopí, že jde o&#160;zpravodajství.</p>
			<p class="T2">Oblaka prachu, letadlo, které naráží do vysokého mrakodrapu.</p>
			<p class="T2">Květa zalapá po dechu. Zapomněla na cigaretu, popel jí padá do klína a&#160;na koberec.</p>
			<p class="T2">Záběry se opakují stále dokola. Nejprve letadlo, potom oheň a&#160;tlustý sloupec kouře.</p>
			<p class="T2">Co je to za svět, do kterého pustila svého Milovaného?</p>
			<p class="T2">Nemůže od obrazovky odtrhnout oči. Má úplně studené ruce, kůže jí vychladla a&#160;rty vyschly.</p>
			<p class="T2">Ztuhlá jako socha se dívá na trosky, v&#160;nichž končí starý svět, a&#160;neslyší vrznutí zahradní branky, kterou za sebou pošťák zavírá.</p>
		</div>
</body>
</html>