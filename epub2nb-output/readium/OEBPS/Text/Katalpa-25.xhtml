<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-25" xml:lang="cs-CZ">
		<div class="frame">
			<p id="utIx5suiOjR3lwwfrWmSz49" class="T3"><a id="uVDsuZQ7wueybgpt9aIWl55"></a>Oko hurikánu</p>
			<p class="T1">Neděle je sychravá.</p>
			<p class="T2">Od rána prší. Květa se špatně vyspala. Před usnutím myslela na Evu. Měla pak neklidné sny, ve kterých se prodírala úzkým, vlhkým tunelem.</p>
			<p class="T2">Déšť tluče do okenních tabulek. Květa si uvaří kávu, pomalu ji upíjí a&#160;dívá se při tom do zahrady. Stromy už ztratily část listí, tráva žloutne. Záhony jsou připravené na zimu, tmavohnědé obdélníky zryté půdy, nacucané vodou.</p>
			<p class="T2">Květa dopije kávu. Poslední hlt je sladký, kvůli cukru usazenému na dně hrnečku. Má to tak ráda, schválně si kávu nemíchá. Opláchne šálek a&#160;podívá se na hodinky. Ještě je čas.</p>
			<p class="T2">Lehounké mrazení v&#160;zádech.</p>
			<p class="T2">Vyjde do haly a&#160;odemkne dveře do sklepa. Rozsvítí. Pět schodů, pak malá podesta, na kterou ústí dveře zvenku, vedlejší vchod určený pro personál, poté dalších sedm schodů do podzemí.</p>
			<p class="T2">Sklep je od vnějšího světa dokonale odříznutý.</p>
			<p class="T2">Květa vstoupí do doupěte. Chvíli stojí v&#160;šeru a&#160;tiše dýchá. Cítí vůni novin a&#160;prachu. Udělá pár kroků a&#160;zavře za sebou. Ocitne se ve tmě hebké jako samet. Rozpřáhne ruce a&#160;prsty jedné ruky narazí do stěny obložené novinami. Zamrká. Tma ji obtéká jako řeka a&#160;zahlazuje hrany, vniká do každé skuliny jejího těla, pokládá se na oční víčka. Odnáší s&#160;sebou sny, do jejichž sítí se v&#160;noci vpletla, zmatené a&#160;úzkostlivé sny o&#160;Evě, o&#160;boji s&#160;Evou a&#160;o&#160;prohře.</p>
			<p class="T2">Mohla by tu stát do konce života.</p>
			<p class="T2">Doupě je měkké a&#160;poddajné.</p>
			<p class="T2">Oko hurikánu.</p>
			<p class="T2">Sloupec černočerné tmy, teplé a&#160;přilnavé.</p>
			<p class="T2">Květa vzlykne. Ten zvuk ji vyděsí. Přitiskne si ruku na ústa. Nohy jí změknou, tma jí náhle není příjemná. Nahmatá vypínač a&#160;rozsvítí. Doupě, zbavené kouzla, před ní zazívá novinami a&#160;betonovou podlahou.</p>
			<p class="T2">Zítra, slíbí mu Květa. Zítra ti přinesu koberec.</p>
			<p class="T2">Mluví na doupě jako na malé dítě.</p>
			<p class="T2">Zhasne a&#160;obrátí se k&#160;odchodu.</p>
			<p class="T2">V&#160;kuchyni si vezme zástěru a&#160;zapne troubu. Pohledem na hodinky zjistí, že doupě nějak ukouslo pořádnou porci jejího času, strávila v&#160;něm skoro hodinu.</p>
			<p class="T2">Dá péct kuře. Oškrábe brambory.</p>
			<p class="T2">Postaví se k&#160;oknu a&#160;čeká, až mezi proudy vody uvidí Evin deštník.</p>
		</div>
</body>
</html>