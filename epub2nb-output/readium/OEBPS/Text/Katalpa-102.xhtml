<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-102</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-102" xml:lang="cs-CZ">
		<div class="frame">
			<p id="u8iG2c4uIVaNtkudkRSofT3" class="T3"><a id="uZWtCmD5WRaZBpgHiiSB72F"></a>Zápas</p>
			<p class="T1">Když je Jaroslavovi šest týdnů, Eva s&#160;Alicí přijdou Květu navštívit.</p>
			<p class="T2">Alici mateřství sluší; má lesklé oči a&#160;kulaté plné tváře. Neostýchá se, zatímco sedí v&#160;obývacím pokoji, vytáhne prs a&#160;dítě nakojí. Potom chvíli chodí po místnosti a&#160;čeká, až si chlapeček odříhne. Nakonec ho vloží do náruče Květě.</p>
			<p class="T2">Květa se usmívá, když se nad dítětem sklání. Šimrá ho pod bradou a&#160;líbí se jí, jak špulí pusinku. Eva, která už od začátku působí napjatě a&#160;zároveň odhodlaně, si odkašle. Dotkne se Květina lokte a&#160;poprosí ji, aby s&#160;ní šla do kuchyně. Květa předá dítě Alici a&#160;s&#160;nepříjemným pocitem jde za Evou. V&#160;kuchyni si Eva natočí sklenici vody a&#160;vypije ji. Otočí se ke Květě zády, pečlivě sklenici umyje a&#160;postaví ji na odkapávač. Pak se obrátí.</p>
			<p class="T2">Budeme kupovat byt, řekne.</p>
			<p class="T2">Podívá se Květě do očí, rozhodnutá bojovat. Květa mlčí.</p>
			<p class="T2">Potřebujeme peníze, mami, pokračuje Eva. Přece nás nenecháš vzít si hypotéku.</p>
			<p class="T2">Květa neví, jak by měla reagovat. Udělá několik kroků, nasliní si prst a&#160;sebere z&#160;kuchyňské linky chlebové drobky.</p>
			<p class="T2">Víš, jaké bychom musely zaplatit poplatky?</p>
			<p class="T2">Eva má pronikavý hlas a&#160;Květa si je jistá, že ji Alice v&#160;obývacím pokoji slyší.</p>
			<p class="T2">Dům neprodám, řekne Květa a&#160;Eva vybuchne.</p>
			<p class="T2">Kurva, a&#160;proč ne?</p>
			<p class="T2">Rozhodí rukama a&#160;smete na zem skleničku. Nerozbije se, ale kutálí se po podlaze, dokud se nezastaví o&#160;lednici.</p>
			<p class="T2">Nechci, řekne Květa.</p>
			<p class="T2">Doprdele, Eva sevře ruce v&#160;pěst a&#160;začne si mnout čelo. To ti na tom baráku tolik záleží?</p>
			<p class="T2">Žiju tady už padesát let, řekne Květa.</p>
			<p class="T2">Skloní se a&#160;sebere skleničku ze země. V&#160;duchu se připravuje na další Evin výbuch. Třesou se jí nohy a&#160;v&#160;ústech má sucho.</p>
			<p class="T2">Můžu ti nějaké peníze půjčit, navrhne a&#160;podívá se na Evu. Není to moc, ale…</p>
			<p class="T2">Neobtěžuj se, řekne Eva. Má rudé tváře a&#160;v&#160;očích tvrdý výraz. Ale nepočítej s&#160;tím, že v&#160;dohledné době uvidíš Jaroslava. Budeme mít spoustu zařizování.</p>
			<p class="T2">Nad tím, že by neměla vidět svého vnuka, se Květě sevře srdce. Dotkne se Evina ramene a&#160;otevře ústa, aby se ujistila, zda Eva svá slova myslí vážně, ale Eva její ruku setřese. Vyjde z&#160;kuchyně a&#160;Květa slyší, jak volá na Alici. Alice položí chlapce do kočárku a&#160;v&#160;hale si obě ženy nazouvají boty.</p>
			<p class="T2">Mrzí mě to, řekne Květa.</p>
			<p class="T2">Eva mlčí. Zapíná si sako, potom matku chladně políbí na tvář. Květa se dívá, jak společně s&#160;Alicí snášejí kočárek ze schodů.&#160;Vrzne branka a&#160;ženy vyjdou na ulici.</p>
			<p class="T2">Květa zavře dveře. Ruce se jí chvějí, má vztek. Dojde do obývacího pokoje, kde Alice zapomněla plenu, kterou si přehazovala přes rameno, když nosila chlapečka.</p>
			<p class="T2">Květa si ji přitiskne k&#160;nosu. Ucítí zkyslé mléko a&#160;zásyp.</p>
			<p class="T2">Začne sklízet ze stolu, talíř s&#160;nedojedenou bábovkou, šálky od čaje.</p>
			<p class="T2">U&#160;okna vykouří cigaretu. Pak se převlékne do tepláků a&#160;vyjde na zahradu. Z&#160;domku na nářadí si vezme motyčku a&#160;pustí se do okopávání záhonů, představuje si při tom, že hlína je Evin obličej a&#160;ona ho stále znovu a&#160;dokola rozbíjí.</p>
		</div>
</body>
</html>