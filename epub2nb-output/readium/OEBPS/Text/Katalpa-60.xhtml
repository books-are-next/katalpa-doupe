<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-60</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-60" xml:lang="cs-CZ">
		<div class="frame">
			<p id="u7XHTR93hSAxZ32AbPxroyC" class="T3"><a id="uzHJ4XfrczTcojj3FpkSjfG"></a>Nahota</p>
			<p class="T1">Koupání proběhne tak, že Květa, s&#160;revolverem v&#160;napřažené ruce, donutí Bohumila Ptáčka jít před sebou do prádelny.</p>
			<p class="T2">Je v&#160;ní vana, ve které se kdysi praly cíchy. Není tu sprcha, takže pošťák si musí vanu napustit. Se svlékáním otálí. Květa mu chce navrhnout, že se k&#160;němu otočí zády, ale pak ji napadne, že by se k&#160;ní mohl potichu připlížit a&#160;ublížit jí.</p>
			<p class="T2">Postaví se do rohu místnosti a&#160;Bohumil Ptáček se konečně svlékne.</p>
			<p class="T2">Má bílé a&#160;měkké tělo.</p>
			<p class="T2">Za vámi je mýdlo, řekne mu Květa a&#160;on ho napění v&#160;dlaních.</p>
			<p class="T2">Když se umyje, pečlivě se osuší. Na židli, která stojí u&#160;vany, Květa položila hromádku čistého prádla. Pošťák se do něj oblékne. Místo aby se radoval, že se zbavil propocené a&#160;špinavé uniformy, vypadá zplihle. Z&#160;mokrých vlasů mu kape voda.</p>
			<p class="T2">Květa se v&#160;koutě pohne a&#160;on se na ni zadívá.</p>
			<p class="T2">Kdy mě pustíte? zeptá se.</p>
			<p class="T2">To se uvidí, řekne Květa. Ještě jsem si to nerozmyslela.</p>
			<p class="T2">Pošťák k&#160;ní udělá krok, ale ona zvedne ruku s&#160;revolverem, takže muž couvne.</p>
			<p class="T2">Prádelna voní mýdlem a&#160;voda ve vaně je stále ještě teplá, do chladného vzduchu v&#160;místnosti stoupá pára.</p>
			<p class="T2">Cestou do doupěte jde Bohumil Ptáček opět jeden krok před Květou. Umínil si, že si pořádně prohlédne dveře, a&#160;teď je zkoumá očima; je na nich obyčejný zámek a&#160;petlice s&#160;visacím zámkem.</p>
			<p class="T2">Zabolí ho, že ho od svobody dělí dva kousky železa.</p>
			<p class="T2">Posadí se na matraci, zatímco Květa bere do ruky talíř a&#160;umělohmotný příbor, který tu zbyl od večeře.</p>
			<p class="T2">U&#160;dveří se Květa zastaví.</p>
			<p class="T2">Za tři dny je Štědrý den, řekne.</p>
			<p class="T2">On mlčí.</p>
			<p class="T2">Možná bychom ho mohli strávit spolu, pokračuje Květa.</p>
			<p class="T2">Bohumil Ptáček neví, co si pod tím má představit. Znamená to, že ho stará žena chce pustit nahoru, do domu? Nebo přijde sem a&#160;oba se budou tísnit v&#160;jeho vězeňské cele?</p>
			<p class="T2">Květa vypadá zamyšleně. Nakonec se usměje.</p>
			<p class="T2">Dobře se vyspěte, popřeje mu a&#160;on poslouchá, jak za sebou zamyká.</p>
			<p class="T2b">—</p>
			<p class="T1">Večer se Květa myje.</p>
			<p class="T2">Stejně jako Bohumil Ptáček si napustila vanu, cítí, že horká voda dělá dobře jejím kloubům.</p>
			<p class="T2">Vzpomene si na pošťákovo tělo. Zavře oči. V&#160;duchu počítá, kolik za svůj život viděla nahých těl. Zdravých i&#160;nemocných.</p>
			<p class="T2">Jiřího tělo bylo před smrtí mléčně bílé, jako by v&#160;sobě neměl žádnou krev. Žíly mu modře vystupovaly z&#160;kůže, křehké a&#160;klikaté. Bylo obtížné ho dostat do vany, takže ho často jenom otírala mokrým ručníkem.</p>
			<p class="T2">Po první mrtvici začal Jiří vydávat zvláštní vůni, hutnou a&#160;houbovitou, mohla ho drhnout, jak chtěla, nedokázala ho toho pachu zbavit.</p>
			<p class="T2">Při vzpomínce na tu vůni Květa nakrčí nos, ujistí se, že je v&#160;koupelně cítit jen mýdlo a&#160;její kůže.</p>
			<p class="T2">Bohumil Ptáček žádný nezdravý pach nevydává.</p>
			<p class="T2">To ji uklidňuje.</p>
		</div>
</body>
</html>