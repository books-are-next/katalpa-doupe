<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-20" xml:lang="cs-CZ">
		<div class="frame">
			<p id="u8bcyCWyECI4ZbG4VgxSp54" class="T3"><a id="u3c5vxAmiNx8oSHm6uqXCm4"></a>Píseň</p>
			<p class="T1">Hoang Thi Anhová leží na rozkládací pohovce a&#160;v&#160;duchu si představuje jídla, která připravovala, když ještě žila v&#160;Hanoji.</p>
			<p class="T2">Dušené hovězí na badyánu.</p>
			<p class="T2">Jarní závitky cha gio.</p>
			<p class="T2">Rybí karbanátky s&#160;koprem.</p>
			<p class="T2">Bydleli v&#160;malém domku o&#160;dvou místnostech, ona s&#160;Tuanem obývali větší místnost, která byla zároveň kuchyní, a&#160;děti, dcera Suong a&#160;syn Thu, spaly v&#160;zadním pokoji s&#160;úzkým oknem zakrytým bambusovou roletou a&#160;s&#160;hliněnou podlahou.</p>
			<p class="T2">Žili na samém okraji města, a&#160;tak v&#160;noci Hoang slýchala štěkot psů a&#160;cupitání švábů, tichounký šelest, s&#160;nímž hmyzí nožičky překonávaly překážky, které se jim objevily v&#160;cestě, bambusové rohože, sandály s&#160;gumovou podrážkou, zapomenutý pařáček na rýži, prázdné vědro s&#160;kovovou naběračkou.</p>
			<p class="T2">Spát v&#160;kuchyni bylo uklidňující. Ve vzduchu se vznášela vůně koření a&#160;z&#160;ohniště vycházelo teplo. Za úplňku dovnitř pronikalo měsíční světlo a&#160;hrnce a&#160;pánve rozvěšené na zdech se stříbrně leskly. Rýže rozsypaná na zemi zářila jako Suonginy mléčné zoubky a&#160;zrcadlo v&#160;měděném rámu se potáhlo perleťovou blankou.</p>
			<p class="T2">Během úplňkových nocí spal Tuan obzvlášť neklidně. Tvář měl staženou a&#160;hlasitě vzdychal, převracel se na rohoži a&#160;někdy se v&#160;polospánku posadil, takže mu Hoang musela položit ruku na prsa a&#160;tiše prozpěvovat. Znala spoustu písniček a&#160;říkadel, většinu z&#160;nich ji naučila matka.</p>
			<p class="T2">Nožičky jako knedlíčky.</p>
			<p class="T2">Tvářičky jako dva nadýchané bochánky.</p>
			<p class="T2">Zadeček jako kopeček rýže.</p>
			<p class="T2">Hoanžina matka v&#160;dětství zažila hlad a&#160;skoro všechny její ukolébavky obsahovaly zmínku o&#160;jídle.</p>
			<p class="T2">Jazýček jako plátek zázvoru.</p>
			<p class="T2">Hoang je za úplňkových nocí zpívala svému nepokojnému muži a&#160;občas se stalo, že jí z&#160;toho začalo kručet v&#160;břiše. V&#160;takovém případě se zabalila do deky, posadila na stoličku k&#160;vychládajícímu ohništi a&#160;s&#160;myšlenkami zavinutými do sebe soustředěně pojídala, co se jí podařilo ukořistit v&#160;kuchyňských policích&#160;— zbytky sladkokyselé omáčky, bambusové výhonky, nakládané sójové boby, sušené švestky.</p>
			<p class="T2">Milovala chvíle samoty uprostřed noci. Dům se plnil oddechováním spáčů a&#160;ona sama byla spokojená a&#160;šťastná, olizovala si z&#160;prstů sladkou šťávu z&#160;banánových placiček a&#160;cítila, že vše je tak, jak má být. Tiše si broukala, ukolébavky patřily k&#160;jejímu životu; když je přestala zpívat dětem, začala je zpívat svému muži a&#160;on při nich opravdu usínal, jazýček jako plátek zázvoru a&#160;ouška jako poupata pivoněk naložená v&#160;cukru.</p>
			<p class="T2">O&#160;tři desetiletí později Hoang skončila v&#160;Praze, ve městě, o&#160;kterém kdysi ani netušila, že existuje.</p>
			<p class="T1">Hoang se převrací z&#160;boku na bok na měkce polstrované pohovce,&#160;kterou koupili v&#160;obrovském obchodním domě.</p>
			<p class="T2">Stejně jako v&#160;Hanoji, i&#160;tady bydlí ve dvou pokojích, ale na rozdíl od domku, ve kterém vychovala děti a&#160;který měl střechu z&#160;vlnitého plechu, pokoje v&#160;pražském domě mají podlahu z&#160;naleštěných parket a&#160;vysoké stropy.</p>
			<p class="T2">Místo měsíčního světla sem proniká oranžová záře lamp.</p>
			<p class="T2">Tuan zemřel a&#160;jeho tělo zůstalo ve Vietnamu, Hoang sem před deseti lety přiletěla jen se svou dcerou. Syn Thu už v&#160;Praze nějakou dobu žil.</p>
			<p class="T2">Přestože jsou noci v&#160;Praze jiné než ty, na které byla Hoang zvyklá z&#160;domova, nepřipadá si smutná. Neustále má po ruce pytlíček kandovaného zázvoru. Sladce ji štípe na jazyku. A&#160;když nemůže spát, stáhne si deku na zem a&#160;vyspí se na podlaze, ačkoliv dobře ví, že ji dcera, která si snadno zvykla na evropský způsob spaní na vysokých postelích, druhý den vyplísní.</p>
			<p class="T2">Jako pes, mami, řekne jí. Spíš na podlaze jako pes.</p>
			<p class="T2">A&#160;Hoang se na ni usměje, kousek zázvoru si přidrží mezi zuby, ty můj knedlíčku, řekne jí a&#160;zpod jazyka jí vyprýští písnička, kterou ji naučila matka, s&#160;veselou a&#160;lehkou melodií, a&#160;vrásky, které má Suong na čele, se prohloubí o&#160;něco víc, protože Suong si odjakživa se vším dělá starosti, zatímco Hoang prochází životem spokojeně a&#160;s&#160;radostí.</p>
			<p class="T2">I&#160;v&#160;Praze má chuť zpívat.</p>
		</div>
</body>
</html>