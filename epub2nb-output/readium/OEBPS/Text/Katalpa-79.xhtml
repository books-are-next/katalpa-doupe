<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-79</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-79" xml:lang="cs-CZ">
		<div class="frame">
			<p id="uFbvDgHOWCl2a42gaskFR55" class="T3"><a id="uoxgU7ZrpP7jWhsPwAIVEC2"></a>Vyprávění</p>
			<p class="T1">Květino vyprávění připomíná dobře upředenou nit.</p>
			<p class="T2">Mluví o&#160;svých rodičích, elegantní a&#160;laskavé mamince, o&#160;tatínkovi, který byl jako skála: klidný, spolehlivý a&#160;za všech okolností se usmíval.</p>
			<p class="T2">Nikdy mamince nebyl nevěrný, řekne Květa.</p>
			<p class="T2">O&#160;tetě Lídě se nezmíní.</p>
			<p class="T2">Bohumilu Ptáčkovi je to jedno. Už si zvykl na to, že lidé vystupující v&#160;Květiných vzpomínkách se podobají dobře naleštěným zrcadlům, jsou bez kazu a&#160;nudní.</p>
			<p class="T2b">—</p>
			<p class="T1">V&#160;polovině února, po osmi týdnech strávených v&#160;doupěti, dospěje Bohumil Ptáček k&#160;přesvědčení, že Květa ho tu zavřela jen proto, aby mu vylíčila, jak skvělý život vedla.</p>
			<p class="T2">Vyrostla jako milované dítě, vdala se za muže, který se jí líbil, porodila mu dceru, a&#160;kdyby do jejího života nezasáhla Jiřího mrtvice, žila by šťastně a&#160;spokojeně dodnes.</p>
			<p class="T2">Mrtvice, řekne Květa. A&#160;zrovna Jiří. Jedl zdravě a&#160;sportoval. Chodil běhat.</p>
			<p class="T2">Zadívá se na pošťáka a&#160;ten si uvědomí, že od něj očekává vyjádření soucitu, nevěřícný úsměv. Zatne zuby a&#160;odvrátí hlavu. Nejraději by se vmáčkl do stěny, o&#160;kterou se opírá.</p>
			<p class="T2">Má rozečtený špionážní román a&#160;rád by se k&#160;němu vrátil, ale je mu jasné, že Květa bude ještě nějakou dobu vykládat.</p>
			<p class="T2">Květa vzpomíná na Jiřího.</p>
			<p class="T2">Měl úzké boky a&#160;široká ramena, řekne a&#160;stydlivě pohlédne na Bohumila Ptáčka. Ale takové věci vás asi nezajímají.</p>
			<p class="T2">Jenže na tom, co Bohumila Ptáčka zajímá, vůbec nezáleží. Všechno, co se odehrává v&#160;doupěti, má ve svých rukou Květa a&#160;ta, jako nějaká zvrácená karikatura Šeherezády, přichází každý den a&#160;mluví a&#160;mluví.</p>
			<p class="T2">Bohumil Ptáček věří, že pro Jiřího byla mrtvice vysvobozením.</p>
			<p class="T2">Když ten den Květa odejde, položí se na matraci a&#160;zhluboka oddechuje. Je vyčerpaný, a&#160;to nedělal nic jiného, než několik hodin v&#160;kuse poslouchal, co Květa říká.</p>
			<p class="T2">Bohumil Ptáček zavře oči a&#160;pomalu sbírá síly. V&#160;duchu počítá do stovky a&#160;pak ještě jednou.</p>
			<p class="T2">Nakonec se vzepře na všechny čtyři, zhluboka se nadechne a&#160;začne hlasitě řvát, aby alespoň na chvíli přehlušil Květin hlas, to nekonečné klubko slov, které se v&#160;jeho nitru odvíjí stále dál, bez ohledu na denní dobu a&#160;na to, jestli má hlad, nebo je nasycený, slova v&#160;něm rezonují a&#160;řadí se do vět; Jiří měl štíhlé boky a&#160;široká ramena — slova, slova, slova, která nelze neslyšet.</p>
		</div>
</body>
</html>