<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-143</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-143" xml:lang="cs-CZ">
		<div class="frame">
			<p id="u8GFtZVyCj6pdpZncGkPB7B" class="T3"><a id="ueStUv7EuMD2mZHKZ9vOUO6"></a>Rozhodnutí</p>
			<p class="T1">Květa si prohlíží staré fotografie.</p>
			<p class="T2">Sedí při tom na zemi, pod zadek si dala polštář.</p>
			<p class="T2">Obklopuje ji zmizelý svět.</p>
			<p class="T2">To, o&#160;čem Bohumilu Ptáčkovi po osm měsíců vyprávěla.</p>
			<p class="T2">Matka a&#160;otec, sestry Běla a&#160;Anna.</p>
			<p class="T2">Na jedné z&#160;fotografií dokonce služebná Matylda.</p>
			<p class="T2">Výlety za Prahu, zbraslavský zámek s&#160;parkem.</p>
			<p class="T2">Vysoké topoly a&#160;vrby u&#160;potoka, jehož jméno si Květa nepamatuje.</p>
			<p class="T2">Eva, zabalená v&#160;bílé zavinovačce, Květa si ji pyšně odnáší z&#160;porodnice.</p>
			<p class="T2">Rozhledny; desítky fotografií, na nichž jsou z&#160;různých úhlů zachyceny rozhledny.</p>
			<p class="T2">Jiří, stojící u&#160;kreslicího prkna a&#160;zamračený nad tím, že ho Eva (Květa si je jistá, že tenhle snímek pořizovala Eva) ruší.</p>
			<p class="T2">Květa a&#160;Jiří před vilou, Jiří má v&#160;podpaží noviny a&#160;Květa je oblečená do pracovního, v&#160;ruce má sázecí lopatku a&#160;kbelík.</p>
			<p class="T2">Květa si odhrne vlasy z&#160;čela a&#160;narovná se. Byla zvědavá, jestli v&#160;ní fotografie nevzbudí novou potřebu mluvit. Je ochotna ještě celou věc přehodnotit a&#160;nechat Bohumila Ptáčka v&#160;doupěti. Slova však dál zůstávají skryta neznámo kde, roztroušená mimo ni, a&#160;ona z&#160;nich nedokáže složit kloudnou větu. Mlčení, které ji vyplňuje, jí poskytuje útěchu a&#160;ona se do něj noří stále hlouběji, jediný jazyk, kterým je schopna hovořit, je jazyk zahradnických příruček: mluví s&#160;pošťákem o&#160;křížení šeříku a&#160;o&#160;sběru jahod a&#160;připadá si volná a&#160;lehká.</p>
			<p class="T2">Zbývá stanovit termín, kdy Bohumila Ptáčka pustí, a&#160;vymyslet, jak to udělá.</p>
			<p class="T2">Květa si klekne a&#160;začne fotografie sbírat. Dá je na jednu hromádku a&#160;pak je vloží do velké papírové krabice. Kocour Hrášek leží na židli a&#160;pozoruje ji. Zamává na něj. Kocour zívne. Má ostré bílé zuby a&#160;světle růžový jazyk. Květa na něj zavolá, kocour o&#160;ni však nejeví zájem. Čistí si kožich.</p>
			<p class="T2">Květa vstane a&#160;jde k&#160;telefonu, u&#160;něhož má pověšený kalendář. Jedenáctého září bude úterý. Ten den má Květa narozeniny. Rozhodne se, že právě ten den pustí pošťáka na svobodu.</p>
			<p class="T2">Vezme do ruky tužku a&#160;datum zakroužkuje. Rozbuší se jí srdce, ale než dojde do kuchyně, přejde to, a&#160;když si odměřuje mouku na koláč, který se chystá upéct, ruce se jí ani trochu netřesou.</p>
		</div>
</body>
</html>