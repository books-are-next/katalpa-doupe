<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-63</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-63" xml:lang="cs-CZ">
		<div class="frame">
			<p id="uPKNzur8LpDYFwVcrTwhhd5" class="T3"><a id="uyBEs5TeOnKmKoXOoziC965"></a>Šála</p>
			<p class="T1">Na Štědrý den ráno přinese Květa do doupěte rádio.</p>
			<p class="T2">Zapojí ho do zásuvky a&#160;pustí.</p>
			<p class="T2">Koledy.</p>
			<p class="T2">Bohumilu Ptáčkovi se chce zvracet. Květa na chvíli odejde, a&#160;když se vrátí, nese velký tác s&#160;vánočkou a&#160;cukrovím. Položí ho na stůl.</p>
			<p class="T2">Dejte si, řekne.</p>
			<p class="T2">Ne, odmítne pošťák. Nebudu jíst, dokud mne odsud nepustíte.</p>
			<p class="T2">Květa vzdychne. Mrzí ji, že Bohumil Ptáček začal s&#160;hladovkou zrovna o&#160;Vánocích.</p>
			<p class="T2">Jak dlouho to vydržíte? zeptá se. Jsem dobrá kuchařka.</p>
			<p class="T2">Pošťák se na ni zarputile dívá. V&#160;rozhlase zpívají „Tichou noc“.</p>
			<p class="T2">Minulé Vánoce jsem byla sama, řekne Květa. A&#160;na Nový rok taky. Dívala jsem se na televizi. Co jste dělal vy?</p>
			<p class="T2">Bohumil Ptáček neodpoví. Zdá se, že se kromě hladovění rozhodl protestovat také mlčením. Květa pokrčí rameny. Vezme si z&#160;tácu kousek cukroví. Vypadá uvolněně a&#160;spokojeně. Zároveň na Bohumila Ptáčka nepřestává mířit revolverem. V&#160;jednu chvíli se skloní a&#160;ztiší rádio.</p>
			<p class="T2">Vykládá Bohumilu Ptáčkovi o&#160;svých Vánocích, o&#160;těch s&#160;Jiřím i&#160;o&#160;těch, které prožila jako dítě ve velkém bytě na Vinohradech.</p>
			<p class="T2">Pošťák si chce zacpat uši, ale neudělá to. Proti své vůli poslouchá.</p>
			<p class="T2">Válečné Vánoce a&#160;Vánoce v&#160;osmašedesátém roce. Květa je má všechny uložené v&#160;hlavě.</p>
			<p class="T2">Vypráví mu o&#160;jídle, o&#160;kokosových a&#160;čokoládových pracnách, o&#160;košíčcích plněných pudinkovým krémem a&#160;o&#160;štole s&#160;ořechy a&#160;rozinkami. Bohumilu Ptáčkovi se svírá žaludek. Není zvyklý hladovět. Nakonec neodolá a&#160;natáhne ke Květě ruku. Květa mu podá vanilkový rohlíček. Pošťák si ho přitiskne jazykem k&#160;patru a&#160;vychutnává si chuť másla a&#160;cukru.</p>
			<p class="T2">Na okamžik zapomene, kde je.</p>
			<p class="T2">Když otevře oči, zjistí, že se na něj Květa usmívá.</p>
			<p class="T2b">—</p>
			<p class="T1">Večer Květa přinese Bohumilu Ptáčkovi řízek z&#160;kapra a&#160;bramborový salát.</p>
			<p class="T2">Ještě držíte hladovku? zeptá se.</p>
			<p class="T2">Na horkém řízku se rozpouští plátek másla.</p>
			<p class="T2">Pošťák cítí, jak se mu ústa plní slinami. Zavrtí hlavou. Květa nad ním stojí, dokud kapra neobere do poslední kostičky. Pak mu předá dárek. Bohumil Ptáček ho nepříliš ochotně rozbalí.</p>
			<p class="T2">V&#160;papíru s&#160;vánočním potiskem je zabalená dlouhá červená šála.</p>
			<p class="T2">Líbí se vám?</p>
			<p class="T2">Květa se tváří nedočkavě, oči se jí lesknou a&#160;tváře jí zrůžověly.</p>
			<p class="T2">Dejte si ji na krk.</p>
			<p class="T2">Pošťák si omotá krk šálou. Je vlněná a&#160;kouše. Poté co Květa odejde, přemýšlí nad tím, jak dlouho ji pletla. Jestli s&#160;tím začala ještě v&#160;době, kdy byl svobodný. Je mu z&#160;toho smutno.</p>
			<p class="T2">Sundá si šálu z&#160;krku a&#160;prohlíží si ji. Všimne si lístečku výrobce. Uvědomí si, že Květa šálu neupletla, ale koupila, a&#160;uleví se mu. Před spaním si šálu přitiskne k&#160;obličeji, dýchá vůni ovcí a&#160;pláče.</p>
			<p class="T2">Stýská se mu po Marii a&#160;po životě, který vedl předtím.</p>
			<p class="T2b">—</p>
			<p class="T1">Květa je s&#160;průběhem Vánoc spokojená. Usmažila kapra a&#160;udělala mísu bramborového salátu jako za starých časů.</p>
			<p class="T2">Osamělé Vánoce jsou minulostí.</p>
			<p class="T2">Má svého muže.</p>
			<p class="T2">Není to sice manžel, ale člověk nemůže mít všechno.</p>
			<p class="T2">Jako posluchač se Bohumil Ptáček docela osvědčil. Na nic se neptal, ani ji nepřerušoval, i&#160;když ona by malá přerušení snesla. A&#160;vypadalo to, že z&#160;šály má upřímnou radost.</p>
			<p class="T2">Květa si vykouří cigaretu a&#160;potom si na nějakou dobu zaleze do flanelového pytle, který jí dala Eva, a&#160;nechá se pořádně prohřát.</p>
			<p class="T2">Kocoura Hráška si při tom tiskne na prsa.</p>
		</div>
</body>
</html>