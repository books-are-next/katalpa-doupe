<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-94</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-94" xml:lang="cs-CZ">
		<div class="frame">
			<p id="uPjum9LpDiRp4S9PRFWvuw7" class="T3"><a id="uz7fxUTRmssrrOyGZHbath6"></a>Stud</p>
			<p class="T1">Za sto dvacet dní, které strávil v&#160;doupěti, vyrostly Bohumilu Ptáčkovi vlasy o&#160;několik centimetrů, takže se teď dotýkají límce košile.</p>
			<p class="T2">Rostou mu také nehty, které mu Květa dovolila si stříhat plastovými dětskými nůžkami, a&#160;vousy. Ty si odstraňuje tupým umělohmotným holítkem, kromě kníru ovšem, ten si Bohumil Ptáček pěstuje a&#160;je na něj patřičně pyšný, bují mu pod nosem, tuhý a&#160;štětinatý, vlhký sklepní vzduch mu prospívá.</p>
			<p class="T2">Také Květa o&#160;sebe dbá. Pravidelně chodí ke kadeřníkovi a&#160;kupuje si pleťové krémy, které se dobře vstřebávají a&#160;po kterých mizejí vrásky. Miluje pudrovou vůni Chanelu 5 a&#160;pokaždé, než sejde do doupěte, si pár kapek parfému vklepe za uši a&#160;na zápěstí.</p>
			<p class="T2">Květa je spokojená s&#160;tím, jaký má její život řád.</p>
			<p class="T2">Jako hedvábné kuličky vypouští slova z&#160;úst a&#160;Bohumil Ptáček je obratně chytá (má široké dlaně); procházejí jeho ušima a&#160;hlavou a&#160;usazují se někde uvnitř jeho těla, polstrují ho, dokud sám nepřipomíná doupě — vystlaný řetězci vět a&#160;souvětí je Květinou ozvučnou deskou; Květa po něm štědře hází vším, co za léta nashromáždila: svými rodiči a&#160;sourozenci, válkou, několika nálety, které strávila v&#160;krytu, svatbou s&#160;Jiřím, Eviným narozením a&#160;srpnovou okupací, již prožili s&#160;Jiřím na Šumavě. Je toho tolik, co mu chce říct, a&#160;on nemá za úkol nic jiného než ji poslouchat. Představte si, že vám čtu dlouhý dopis, řekne mu Květa, s&#160;dopisy přece máte zkušenosti, a&#160;Bohumil Ptáček skloní hlavu a&#160;napadne ho, že mu z&#160;přemíry slov brzy začnou krvácet uši.</p>
			<p class="T2">Po celé čtyři měsíce, od prosince, kdy ho chytila, až do dubna, mu vykládá o&#160;tom, jak byl její život dobrý a&#160;naplněný. Mlčí o&#160;otcových milenkách, o&#160;obrnou zdeformované noze své sestry Běly, o&#160;soudu, který v&#160;osmdesátých letech vedla se svou sestrou Annou a&#160;při kterém prohrála byt na Vinohradech. Nemluví o&#160;tom, jak se jí dotkla sexuální orientace dcery Evy, ani o&#160;tom, že Jiřího občas nechávala v&#160;potřísněných plenách, protože už neměla sílu ho přebalit.</p>
			<p class="T2">Stydí se za rány, které utržila.</p>
			<p class="T2">Copak by mohla pošťákovi vykládat o&#160;svých potratech?</p>
			<p class="T2">O&#160;tchyni, kterou nenáviděla tak, že jí pokaždé tajně plivala do bot?</p>
			<p class="T2">O&#160;smutku, kterému propadla, kdykoliv zjistila, že Jiří má novou milenku?</p>
			<p class="T2">Květa má strach, že se jí Bohumil Ptáček vysměje. Jako by si tím, že jí tak trpělivě naslouchá, vysloužil čtyřhvězdičkový servis.</p>
			<p class="T2">Květa mlčí o&#160;své artróze i&#160;o&#160;pískání, které se čím dál častěji ozývá v&#160;jejím levém uchu.</p>
			<p class="T2">Neřekne pošťákovi o&#160;svých hádkách s&#160;Jiřím ani o&#160;tom, jak velký strach měla před jedenácti lety, těsně po revoluci, když doba začala být divoká a&#160;nepřehledná.</p>
			<p class="T2">Po večerech sedává v&#160;obývacím pokoji a&#160;uvažuje nad tím, co by se stalo, kdyby pošťákovi přiznala pravdu.</p>
			<p class="T2">S&#160;cigaretou se postaví k&#160;oknu, vdechne kouř a&#160;představuje si, jak její vyprávění začíná drhnout, jak se v&#160;něm objevují praskliny a&#160;disharmonické tóny.</p>
		</div>
</body>
</html>