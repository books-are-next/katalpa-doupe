<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-108</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-108" xml:lang="cs-CZ">
		<div class="frame">
			<p id="uDQCHmdfMjKMwModqfXwM96" class="T3"><a id="uqNtNbKgdjf93qWPLyr9CXA"></a>Oceán ve vaně</p>
			<p class="T1">Říká se tomu paliativní péče.</p>
			<p class="T2">Ulehčení umírání.</p>
			<p class="T2">Je začátek června a&#160;medicína už nemá Akiko co nabídnout.</p>
			<p class="T2">Akiko se svou matkou sedí v&#160;ordinaci doktora Williamse. Právě jim vysvětlil, že další chemoterapie nemá význam. Akiko tušila, že takový den přijde.</p>
			<p class="T2">Přeje si, aby tu s&#160;ní byl Hideki.</p>
			<p class="T2">Hideki je v&#160;Indii.</p>
			<p class="T2">Akičina matka Fumiko pláče. Doktor Williams se jí nejistým hlasem ptá, jestli je schopna naučit se píchat morfiové injekce. Fumiko si otírá oči a&#160;kýve. Lékař se s&#160;nimi loučí podáním ruky a&#160;potom, jako by se mu to zdálo málo, se lehce dotkne Akičina ramene.</p>
			<p class="T2">Sestra ve sterilní bílé místnosti, která sousedí s&#160;ordinací doktora Williamse, učí Fumiko píchat injekce na červeném gumovém míčku. Akiko, která sedí na vozíku, si míček prohlíží. Je v&#160;něm řada vpichů a&#160;ona si představuje lidi, kteří museli projít stejnou procedurou jako teď Fumiko.</p>
			<p class="T2">Injekce s&#160;morfiem bude Fumiko vyzvedávat v&#160;lékárně, stačí, aby se naučila zavést jehlu pod kůži a&#160;stisknout píst.</p>
			<p class="T2">Fumiko se tváří statečně, ale když vyveze Akiko na chodbu a&#160;Akičin otec se zvedne ze sedačky, na které čekal, znovu propukne v&#160;pláč. Takaši se tváří zmateně, objímá svou ženu a&#160;přes její rameno se dívá na Akiko, která vrtí hlavou; myslí při tom na gumový míček a&#160;ostrý hrot jehly.</p>
			<p class="T2b">—</p>
			<p class="T1">Před spaním se Akiko koupe. Požádala otce, aby jí pomohl do vany. Nestyděla se, přestože otec ji naposledy viděl nahou jako malou holčičku. Uvažuje o&#160;tom, co jí řekl doktor Williams. Rakovina přešla z&#160;vnitřních orgánů do kostí. Její tělo se podobá krajce, rakovina v&#160;něm vyhloubila otvory a&#160;změnila jeho strukturu.</p>
			<p class="T2">Akiko zavře oči. Voda je příjemně teplá. Mohla by tu usnout a&#160;už se neprobudit.</p>
			<p class="T2">Rozpustit se.</p>
			<p class="T2">Pokrčí nohy. Zatím nemá žádné bolesti.</p>
			<p class="T2">Možná je umírání lehčí, než si myslela.</p>
			<p class="T2">Zaslechne, jak si otec za dveřmi odkašlal. Přinesl si k&#160;nim židli a&#160;trpělivě čeká, až se Akiko vykoupe. Ale Akiko má v&#160;úmyslu zůstat ve vodě tak dlouho, dokud nevychladne. Vzala si sem krabici, ve které jsou Hidekiho fotografie. Listuje v&#160;nich mokrýma rukama a&#160;prohlíží si je.</p>
			<p class="T2">Touží po svém muži.</p>
			<p class="T2">Má strach, že umře dřív, než se Hideki vrátí.</p>
			<p class="T2">Bojí se, že v&#160;sobě bude mít tolik morfinu, že Hidekiho nepozná.</p>
			<p class="T2">Fotografie se pod dotykem jejích vlhkých rukou kroutí. Akiko jednu z&#160;nich ponoří pod vodu. Očekává, že se barvy rozpijí a&#160;vyblednou, ale oceán, který Hideki vyfotografoval, zůstává stále stejně modrý, nedotčený.</p>
		</div>
</body>
</html>