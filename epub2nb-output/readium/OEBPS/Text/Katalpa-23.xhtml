<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-23" xml:lang="cs-CZ">
		<div class="frame">
			<p id="unHDTMsbegWOSaFC8pSvJVF" class="T3"><a id="ucVqrKYXCVse6iY9qodthUC"></a>Rovnováha</p>
			<p class="T1">Místnost ve sklepě je izolovaná, okno zatlučené.</p>
			<p class="T2">Zbývá vnitřní vybavení.</p>
			<p class="T2">Postel a&#160;stolek, židle.</p>
			<p class="T2">Knihovnička.</p>
			<p class="T2">Koberec na zakrytí studené betonové podlahy.</p>
			<p class="T2">Malá lampička se žlutým stínítkem, která dovede vytvořit příjemnou atmosféru.</p>
			<p class="T2">Polštářky.</p>
			<p class="T2">Plastový kbelík s&#160;víkem, bude sloužit jako toaleta.</p>
			<p class="T2">Květa sedí u&#160;psacího stolu v&#160;Jiřího pracovně. Pročítá si seznam, který právě napsala. Systematičnost je základ úspěchu, říkal Jiří. Nad každou položkou v&#160;seznamu se Květa zamyslí. Odhaduje, kolik sil ji bude stát. Postel přeškrtne. I&#160;kdyby ji rozebrala, nikdy nebude mít dost sil na to, aby ji odtáhla do sklepa. Matrace bude muset stačit.</p>
			<p class="T2">Se stolkem a&#160;židlemi si poradí.</p>
			<p class="T2">Knihovnička je nízká, tu také zvládne. Ve sklepě na ni položí háčkovanou dečku.</p>
			<p class="T2">Kontrast bílé bavlny a&#160;tmavého dřeva.</p>
			<p class="T2">Sošku? Květa si potrpí na rokokové pastýřky.</p>
			<p class="T2">Ne. Soška není dobrý nápad. Mohl by ji použít jako zbraň. Nebo ji rozbít a&#160;pořezat se s&#160;ní.</p>
			<p class="T2">Květa poprvé myslí na budoucího obyvatele doupěte jako na někoho, kdo má vlastní vůli. Kdo by ji mohl ohrozit. Zatím ho vnímala pouze abstraktně. Jako neurčitou sílu, jíž se v&#160;pravou chvíli zmocní. Džina, kterého jedním tahem uvězní v&#160;lahvi.</p>
			<p class="T2">Ucítí lehké pnutí na pažích. Zjistí, že se jí na nich postavily chloupky. Možná se jí dokonce zježily vlasy v&#160;zátylku. Květa si přejede rukou po šíji.</p>
			<p class="T2">Je vzrušující myslet na to, že brzy nebude sama.</p>
			<p class="T2">Vstane a&#160;dojde k&#160;rýsovacímu prknu v&#160;rohu pracovny. Do upínacího mechanismu na prkně připne seznam věcí, který si před chvílí napsala.</p>
			<p class="T2">Malý lístek papíru na velké dřevěné desce.</p>
			<p class="T2">Důkladná příprava.</p>
			<p class="T2">Žádné překvapení.</p>
			<p class="T2">Předvídavost.</p>
			<p class="T2">Květa založí ruce za zády. Podlaha je v&#160;místě, kde stojí, ošlapaná od Jiřího bot; stával tu při rýsování, a&#160;ačkoliv o&#160;tom mnohokrát mluvili, nikdy nenechali parkety zbrousit.</p>
			<p class="T2">Květa o&#160;kousek popojde.</p>
			<p class="T2">Jiří často mluvil o&#160;rovnováze. O&#160;příjmu a&#160;výdeji. O&#160;stabilitě. Květa sevře rty. Teď je architektkou ona. Dlaní plácne do rýsovacího prkna. Papírek se seznamem se uvolní z&#160;klipsu a&#160;spadne na zem. Ohne se pro něj a&#160;sebere ho. Jemně se do ní zahryzne vztek.</p>
			<p class="T2">Kdybych něco špatně vypočítal, řekl jí Jiří, když se seznámili, dům spadne.</p>
			<p class="T2">Studoval architekturu a&#160;Květě připadalo, že má obrovskou moc. Počty, kterými se zabývala ona sama v&#160;účtárně mlékárny, kde pracovala, jí připadaly malicherné.</p>
			<p class="T2">Z&#160;Jiřího zbyl popel a&#160;ona teď rozčileně kope špičkou nohy do mělkých škrábanců v&#160;parketách. Zůstala zaklesnutá v&#160;nerovnici, jejíž řešení by Jiří vzdal, s&#160;obrovskou touhou po druhém člověku a&#160;s&#160;řadou drobných úkolů, které musí splnit, pokud chce, aby její život znovu dával smysl.</p>
			<p class="T2b">—</p>
			<p class="T1">Večer Květě zavolá Eva. Telefonuje jí pravidelně, jednou za měsíc.</p>
			<p class="T2">Zítra přijdu, oznámí.</p>
			<p class="T2">Její hlas ve sluchátku je stručný, úsečný.</p>
			<p class="T2">Ano, řekne Květa.</p>
			<p class="T2">Někdy kolem oběda, upřesní Eva.</p>
			<p class="T2">Něco uvařím, řekne Květa.</p>
			<p class="T2">Nemusíš.</p>
			<p class="T2">Obě se na chvíli odmlčí. Pak si Eva odkašle.</p>
			<p class="T2">Přijdu sama, řekne. Alici není dobře.</p>
			<p class="T2">Alice je Evina přítelkyně. Žijí spolu už dva roky. Květa ji viděla pouze jednou, na začátku jejich vztahu. Eva v&#160;každém telefonátu zdůrazňuje, že Alice nepřijde, jako kdyby ji Květa očekávala. Ve skutečnosti si Květa nedovede vybavit ani její tvář. Trochu ji to mrzí, má dojem, že kdyby Eva žila s&#160;mužem, zapamatovala by si ho líp.</p>
			<p class="T2">Eva ukončí hovor a&#160;Květa chvíli stojí se sluchátkem v&#160;ruce. Už se osprchovala, je oblečená v&#160;noční košili a&#160;na nohou má trepky. Dá se do ní zima; dlaždice na zemi v&#160;předsíni studí a&#160;bačkory mají tenkou podrážku.</p>
			<p class="T2">Květa s&#160;povzdechem odloží sluchátko. Na zítřek měla jiné plány, chtěla v&#160;doupěti položit koberec. Na půdě jich je stočených několik, měla v&#160;úmyslu je prohlédnout a&#160;vybrat ten nejmíň poničený.</p>
			<p class="T2">Pomalu jde do kuchyně. Přemýšlí nad zítřejším obědem. Otevře lednici, pak spíž. Z&#160;mrazničky vytáhne kuře. Zítra ho upeče s&#160;rozmarýnem a&#160;udělá k&#160;němu šťouchané brambory. Jednoduchá chuť se bude dobře hodit k&#160;monotematickému hovoru, který s&#160;Evou povedou.</p>
		</div>
</body>
</html>