<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-16" xml:lang="cs-CZ">
		<div class="frame">
			<p id="uJtQv4EMniOsx2NkC6De3WF" class="T3"><a id="ubQSJPcCbWAXcLVfbBCsM94"></a>Dětství</p>
			<p class="T1">Květa vyrostla ve velkém bytě na Vinohradech.</p>
			<p class="T2">Čtyři pokoje, malý pokojík pro služku, kuchyně s&#160;pastelově vymalovanými stěnami a&#160;kachlovými kamny.</p>
			<p class="T2">Slunce vcházející vysokými dělenými okny, teplé dubové parkety, perská kočka, pro kterou má otec slabost a&#160;která líná na vlněné koberce.</p>
			<p class="T2">V&#160;jednom z&#160;pokojů tři postele pro tři sestry: Bělu, Annu a&#160;Květu.</p>
			<p class="T2">Běla je nejstarší, narodila se v&#160;době, kdy se tavily zvony a&#160;odlévala se z&#160;nich děla.</p>
			<p class="T2">Anna je prostřední. Ráda chodívá po špičkách a&#160;každý večer zvedá přehozy na postelích a&#160;ujišťuje se, že pod nimi nejsou bubáci.</p>
			<p class="T2">A&#160;na nejmladší Květu se často zapomíná. Je drobná a&#160;málokdy o&#160;sobě dává vědět.</p>
			<p class="T2">Otec všech tří sester pracuje jako úředník. Nosí trojdílný oblek a&#160;voní tabákem. Má klidný hluboký hlas a&#160;při čtení si nasazuje cvikr. Doma si obouvá plstěné trepky, lehké jako peříčko. Kdykoliv se k&#160;tomu naskytne příležitost, Květa mu trepky vezme a&#160;použije je jako postel pro své panenky a&#160;vycpaná zvířata.</p>
			<p class="T2">Pan Svoboda odchází ráno do úřadu a&#160;domů se vrací na oběd. Obědvá sám, protože dvě nejstarší dcery jsou ještě ve škole a&#160;Květa se najedla spolu s&#160;maminkou a&#160;služkou v&#160;kuchyni. Po obědě si Květin otec natáhne nohy a&#160;rozepne vestu. Z&#160;kapsy vyloví hodinky, mračí se na ně a&#160;všelijak vzdychá; z&#160;toho Květa pozná, že by se měl vrátit do práce a&#160;že se mu nechce.</p>
			<p class="T2">Po otcově odchodu se v&#160;jídelně vznáší jeho vůně. Služebná sklízí ze stolu a&#160;Květina maminka se posadí do výklenku u&#160;okna s&#160;novinami.</p>
			<p class="T2">Květa je neklidná a&#160;chtěla by jít ven, obzvlášť když za okny svítí slunce. Ví však, že musí počkat, dokud služebná nedomyje nádobí, nebo matka nedočte noviny.</p>
			<p class="T2">Procházka, na kterou se pak s&#160;některou z&#160;žen vydá, je obvykle krátká a&#160;neuspokojivá. Služebná nemá o&#160;pobyt na čerstvém vzduchu zájem a&#160;svižným krokem žene Květu Riegrovými sady, zatímco matka Květu neustále napomíná, aby chodila rovně a&#160;nezapomínala zdravit.</p>
			<p class="T2">Květa má mnohem raději nedělní výlety, při nichž se celá rodina vydává za Prahu. Předchází jim důkladná příprava, při které se sestry navléknou do silných punčoch a&#160;pevných bot. Každá z&#160;nich dostane slaměnou kabelu, ve které je bílý chléb, kousek pečeně a&#160;skleněná lahev s&#160;malinovkou. Otec si oblékne soukenné šaty a&#160;na hlavu posadí klobouk. Květa a&#160;její sestry vědí, že jedna z&#160;otcových kapes ukrývá karty, Černého Petra, které pro ně nakreslil a&#160;vystříhal z&#160;tvrdého papíru.</p>
			<p class="T2">Příroda, kam je otec bere, je jako otevřená kniha. Stromy i&#160;ptáci mají svá jména a&#160;dívky se je učí znát. V&#160;zapamatování jmen ptáků vyniká především Běla, je o&#160;třináct let starší než Květa, a&#160;tudíž skoro dospělá. Po obrně, kterou prodělala v&#160;dětství, kulhá, a&#160;udává proto tempo celé procházky. Zpočátku to Květě vyhovuje, jsou jí čtyři roky a&#160;chodí pomalu. Později, jakmile jí nohy zesílí, si její chůze najde vlastní rytmus a&#160;Běla začne Květě připadat nesnesitelně pomalá.</p>
			<p class="T2">Matka výlety za Prahu miluje stejně jako její tři dcery. Je veselá a&#160;směje se mnohem víc, než když jsou doma. Květa má pocit, jako by při odjezdu z&#160;Prahy opouštěl matčinu tvář neviditelný šedý závoj, její oči jsou jasnější a&#160;ústa uvolněná.</p>
			<p class="T2">Na výletě na Zbraslav Květa poprvé vidí maminku kouřit.</p>
			<p class="T2">Sedí na lesní mýtině, kam je zavedla úzká pěšina, a&#160;otec si právě zapálil krátký doutníček. Maminka se k&#160;němu nakloní a&#160;něco mu pošeptá, on se usměje a&#160;podá jí ho. Květa s&#160;údivem sleduje, jak si maminka vkládá doutníček mezi rty, zaklání hlavu a&#160;vypouští k&#160;nebi proužek dýmu. Vypadá v&#160;tu chvíli jako cizí žena a&#160;Květa se vyděsí, takhle svou maminku nezná. Něco v&#160;Květiných vytřeštěných očích přitáhne maminčin pohled. Věnuje Květě uklidňující úsměv, vrátí doutník otci a&#160;přitáhne si Květu k&#160;sobě; Květa z&#160;ní cítí tabák a&#160;jemné toaletní mýdlo, a&#160;to je tak zvláštní spojení, že se jí z&#160;toho udělá úzko.</p>
		</div>
</body>
</html>