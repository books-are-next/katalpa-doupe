<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-10" xml:lang="cs-CZ">
		<div class="frame">
			<p id="uY8XwCvvGNWfJeDon8TEbUH" class="T3"><a id="udqDLcXlTfCEAXqGN8wrZVC"></a>Nákup</p>
			<p class="T1">Hobbymarket Květě připomíná moře. Chvíli nedává pozor, a&#160;je v&#160;něm ztracená. Z&#160;reproduktorů se ozývá hudba, lesklé vozíky naplněné zbožím sebevědomě křižují pravoúhlé uličky.</p>
			<p class="T2">Květa zůstane stát u&#160;vchodu, zamračeně se rozhlíží a&#160;pak se odhodlaně vydá vpřed. Je čtvrteční dopoledne a&#160;ona předpokládala, že obchod bude prázdný. Už na parkovišti pochopila, že se plete, většina míst byla zabraná.</p>
			<p class="T2">Vozík, který Květa tlačí před sebou, má špatné kolečko, neustále zatáčí doprava. Rozčiluje ji to. Nakonec se v&#160;oddělení s&#160;koupelnovými doplňky skloní a&#160;pozorně kolečka prozkoumá. Zjistí, že jedno je omotané špinavým kusem látky. Znechuceně ji vezme do dvou prstů a&#160;táhne, dokud ji neodmotá. Odpadkový koš hledá marně, a&#160;tak látku pověsí na okraj vany. Doufá, že ji při tom nikdo neviděl. S&#160;vozíkem, který díky jejímu zákroku jede tak, jak má, míjí nablýskaná zrcadla, chromované armatury a&#160;osušky srovnané do komínků.</p>
			<p class="T2">Trpělivě vyhlíží oddělení s&#160;hřebíčky, šrouby a&#160;elektrickým nářadím.</p>
			<p class="T2">Kdykoliv v&#160;minulosti potřebovala něco v&#160;železářství, chodila do malého krámku v&#160;Dejvicích. S&#160;ochotným majitelem konzultovala průměr hmoždinek i&#160;délku řetízku ke špuntu od vany. Také při budování doupěte jí jako první přišlo na mysl dejvické železářství. Vzápětí si uvědomila, že to není dobrý nápad, že by bylo lepší udělat nákup anonymně.</p>
			<p class="T2">V&#160;hobbymarketu na okraji Prahy si jí nikdo nevšímá. Mohla by tu zůstat do večera, ohmatávat zboží vystavené v&#160;policích, a&#160;nikomu by to nepřipadalo podivné. Kromě ní. Zvláštní osamocenost, kterou generuje dav, Květu skličuje.</p>
			<p class="T2">Projde kolem kuchyní a&#160;sekaček na trávu. Potom stráví milou půlhodinku v&#160;oddělení zahrady. Množství rostlin, které obchod nabízí, ji ohromuje. Když narazí na sáčky s&#160;cibulkami jarních květin, zasní se. Co všechno by mohla ještě zasázet na zahradu! Rozšířit záhony nebo založit nové.</p>
			<p class="T2">Donutí se sáček s&#160;cibulkami odložit. Přijela sem pro jiné věci. Opět překypuje zodpovědností. Cílevědomě se chopí vozíku a&#160;konečně dorazí do oddělení se šrouby a&#160;hřebíčky.</p>
			<p class="T2">Nakupuje podle seznamu. K&#160;výběru vrtačky musí přizvat zaměstnance marketu. Je oblečený do zářivě červeného trička a&#160;vysvětluje jí rozdíl mezi elektrickou a&#160;akumulátorovou vrtačkou. K&#160;vrtačce, kterou si Květa vybere, jí přidá ještě sadu vrtáků.</p>
			<p class="T2">Po dvou vyčerpávajících hodinách si Květa odváží nákup k&#160;autu. Je spokojená, pořídila všechno, co potřebuje, včetně dvou dřevěných desek, kterými v&#160;doupěti zakryje okno.</p>
			<p class="T2">Ráda by si ještě před odjezdem dala cigaretu, ale nechce kouřit na parkovišti. Posadí se za volant a&#160;pečlivě si zapne pás. Zelený volkswagen zdědila po Jiřím a&#160;nikdy se s&#160;ním úplně nesžila, je opatrná a&#160;loudavá řidička, blinkry vyhazuje daleko před křižovatkou a&#160;složitější dopravní situace v&#160;ní probouzejí zmatek.</p>
			<p class="T2">Domů dojede bez úhony. Pár minut sedí v&#160;garáži a&#160;poslouchá cvakání chladnoucího motoru. Pak odnosí nákup do sklepa. A&#160;k&#160;obědu si dá kuřecí řízek, hodí ho na pánev a&#160;zprudka opeče.</p>
		</div>
</body>
</html>