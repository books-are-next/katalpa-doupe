<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-84</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-84" xml:lang="cs-CZ">
		<div class="frame">
			<p id="unsWUohSNx8MAtgBKroC4X9" class="T3"><a id="uIh2jQoVIZr4wryvqwsgnlF"></a>Onkolog</p>
			<p class="T1">Hideki si svůj odjezd naplánoval na konec března.</p>
			<p class="T2">Nejprve poletí do Jižní Ameriky, Asie, Austrálie a&#160;na Nový Zéland, pak do Afriky a&#160;Evropy.</p>
			<p class="T2">Tři týdny před tím, než vyrazí, si domluví schůzku s&#160;onkologem, který má Akiko na starosti. Připadá mu zvláštní vydat se do nemocnice bez ní, a&#160;když si u&#160;automatu kupuje kávu a&#160;nastupuje s&#160;ní do výtahu, ohlíží se, jako by čekal, že se za ním jeho žena zničehonic objeví.</p>
			<p class="T2">Doktor Williams má ordinaci zařízenou bíle, nábytek z&#160;lamina se leskne a&#160;podlahu pokrývá světlé linoleum. Na stěnách visí abstraktní obrazy. Hideki si teprve po chvíli uvědomí, že jsou to makrosnímky rostlin, rozřezané stonky, kalichy a&#160;listy. Posadí se na židli, kterou mu lékař nabídne, a&#160;složí ruce v&#160;klíně.</p>
			<p class="T2">Nadechne se a&#160;začne vykládat o&#160;tom, že musí na dlouhou služební cestu a&#160;že má o&#160;Akiko strach.</p>
			<p class="T2">Doktor Williams ho poslouchá a&#160;je na něm poznat, že se mu nelíbí mluvit o&#160;Akiko v&#160;její nepřítomnosti. Poté co Hideki domluví, se v&#160;místnosti rozhostí ticho.</p>
			<p class="T2">Myslím, že byste měl svou cestu ještě zvážit, řekne lékař.</p>
			<p class="T2">Má klidný hlas a&#160;ruce položené na desce stolu. Hidekimu zrudnou tváře, zazlívá si, že se sem vypravil. Čekal, že lékař jeho cestu posvětí a&#160;potvrdí mu, že Akiko je silná a&#160;houževnatá a&#160;tři měsíce (dvanáct týdnů!) jeho nepřítomnosti přečká bez úhony.</p>
			<p class="T2">Vaše žena umírá, pane Ikedo, řekne doktor Williams a&#160;předkloní se.</p>
			<p class="T2">Cedulka se jménem, která mu visí na prsou, cvakne o&#160;stůl.</p>
			<p class="T2">Léky, které jí dáváme, jí můžou prodloužit život, nikoliv uzdravit.</p>
			<p class="T2">Hideki se hryže do rtů.</p>
			<p class="T2">Ale metastázy z&#160;ledvin zmizely, namítne tiše.</p>
			<p class="T2">Lékař přikývne.</p>
			<p class="T2">Takovéhle spontánní remise nejsou nic zvláštního. Část rakovinných buněk zareaguje na chemoterapeutikum a&#160;v&#160;konečném výsledku to znamená pár dnů života navíc. A&#160;někdy ani to ne.</p>
			<p class="T2">Jak dlouho…? hlesne Hideki.</p>
			<p class="T2">Lékař zavrtí hlavou.</p>
			<p class="T2">To nedokážu říct. Může to trvat týden, ale také půl roku.</p>
			<p class="T2">Káva, kterou Hideki vypil před schůzkou s&#160;lékařem, se mu začne vracet zpět do hrdla.</p>
			<p class="T2">Doporučuji vám tu cestu odložit, zopakuje doktor Williams.</p>
			<p class="T2">Hideki vstane. Poděkuje lékaři za jeho čas a&#160;zamíří ke dveřím. Visí nad nimi obrázek vlčího máku, Papaver rhoeas, nerozpitvaného, s&#160;tmavě červenými okvětními lístky.</p>
			<p class="T2">V&#160;chodbě, osvícené studeným světlem zářivek, hledá Hideki toaletu. Když ji najde, zavře se v&#160;kabince. Zvedne prkénko, klekne si a&#160;obejme mísu. Pravý prostředníček si strčí do krku. Chvíli naprázdno dáví a&#160;potom začne zvracet.</p>
			<p class="T2">Zbaví se všeho, co ten den přijal, s&#160;proudem zvratků a&#160;slin zmizí v&#160;míse i&#160;lékařova slova, takže nakonec je Hideki úplně prázdný a&#160;připravený vyrazit, připadá si lehoučký jako pírko, ochotný letět, kamkoliv ho vítr zavane.</p>
		</div>
</body>
</html>