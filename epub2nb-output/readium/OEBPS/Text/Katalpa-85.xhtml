<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-85</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-85" xml:lang="cs-CZ">
		<div class="frame">
			<p id="umXTjW4TzeyZ7tSTbWGCZ6E" class="T3"><a id="uz5uoftSCLNX9Ii2hXjqjg2"></a>Ztracená</p>
			<p class="T1">Hoang nenávidí nakupování ve velkém obchodě.</p>
			<p class="T2">Se Suong do něj jezdí pravidelně, jednou za týden. Každá z&#160;nich si vezme nákupní vozík, tlačí ho před sebou a&#160;Suong z&#160;dlouhého seznamu předčítá, co všechno musí pořídit. S&#160;nakoupenými potravinami a&#160;balíky toaletního papíru se pak obě ženy tísní v&#160;autě, doma zboží přenesou do skladu, opatří cenovkami a&#160;nabídnou k&#160;prodeji ve svém obchodě.</p>
			<p class="T2">Suong zjistila, že na nákupy je nejlepší jezdit v&#160;sobotu ráno, a&#160;tak teď Hoang stojí nad poloprázdným vozíkem a&#160;potlačuje zívání. Suong energicky skládá do vozíku svazky mrkve s&#160;ostře zelenou natí. Když jich je dost, vezme do ruky tužku, kterou má za uchem, a&#160;odškrtne je ze seznamu. Přesunou se k&#160;bednám s&#160;jablky. Suong je zvedá proti světlu a&#160;zkoumá, jestli jsou dostatečně zralá. Vybírá jen ty nejlepší. Hoang se zatím rozhlíží po obchodě. Zdá se jí, že mezi regály zahlédla známou postavu.</p>
			<p class="T2">Žena z&#160;protějšího domu!</p>
			<p class="T2">Hoang se rozbuší srdce. Podívá se na Suong, ale ta je zaujatá prohlížením ovoce. Hoang je zvědavá, co žena nakupuje. Nechá stát vozík vedle Suong a&#160;opatrně zamíří k&#160;uličce, kde ženu viděla. Drží se za jejími zády. Žena dává do vozíku dvě balení mouky a&#160;potom zamíří hlouběji do obchodu. Hoang ji následuje, drží se pár kroků za ní a&#160;nespouští oči z&#160;jejích zad, oblečených do dlouhého vlněného kabátu.</p>
			<p class="T2">Konzervy.</p>
			<p class="T2">Jogurty.</p>
			<p class="T2">Stelivo pro kočky.</p>
			<p class="T2">Žena křižuje obchodem a&#160;Hoang společně s&#160;ní, žena ji přitahuje jako magnet. Přestane si dávat pozor.</p>
			<p class="T2">Stane se to v&#160;oddělení drogerie.</p>
			<p class="T2">Ženě vypadne z&#160;ruky plechovka se sprejem na vlasy a&#160;zakutálí se pod regál. Žena vzdychne, skloní se a&#160;začne po ní šátrat rukou. Při tom se natočí tak nešťastně, že zahlédne zírající Hoang. Ta se usměje. V&#160;ústech se jí nahromadily sliny.</p>
			<p class="T2">Uvědomí si, že celou dobu pronásledovala nesprávnou ženu.</p>
			<p class="T2">Jistá podoba s&#160;obyvatelkou protějšího domu tu je, obě mají stejnou chůzi a&#160;šedé vlasy sčesané dozadu, ale obličej je jiný.</p>
			<p class="T2">Hoang neví, co má dělat. Je zaskočená a&#160;připadá si hloupě. Dívá se, jak se žena se zrudlou tváří marně pokouší dostat k&#160;plechovce s&#160;lakem. Hoang k&#160;ní dojde, klekne si a&#160;vsune paži až po rameno pod regál. Prsty nahmatá plechovku. Podá ji ženě. Ta poděkuje, dá sprej do vozíku a&#160;pomalu odjíždí pryč.</p>
			<p class="T2">Hoang klečí v&#160;uličce, rty má stále ještě ztuhlé v&#160;úsměvu. Postupně jí dochází, že se ztratila. Přestože už tu byla tolikrát, v&#160;obchodě se nevyzná. Vždy se držela v&#160;blízkosti Suong.</p>
			<p class="T2">Hoang se postaví. Obklopují ji české nápisy, které neumí přečíst.</p>
			<p class="T2">Zubní pasty, parfémy ve skleněných lahvičkách, balíky vaty.</p>
			<p class="T2">Hoang napadne, že nejlepší by bylo najít toaletní papír. Suong ho jistě bude kupovat, mohly by se tam potkat.</p>
			<p class="T2">Toaletní papír jako maják.</p>
			<p class="T2">Hoang se proplétá mezi regály a&#160;hledá ho. Ulička, kterou prochází, ústí do jakéhosi centrálního bulváru, Hoang ho přeběhne a&#160;ocitne se v&#160;jiné uličce. Zdá se, že opustila oddělení drogerie, ale když se chce vrátit, nepodaří se jí to, místo toho se dostane do oddělení s&#160;těstovinami.</p>
			<p class="T2">Míjí regály nacpané špagetami a&#160;zoufá si.</p>
			<p class="T2">Projde oddělení s&#160;kočičími konzervami a&#160;v&#160;uličce s&#160;textilem se zahlédne v&#160;zrcadle. Má pobledlou tvář a&#160;vytřeštěné oči. Skoro by se sama sobě zasmála, kdyby nebyla tolik vyděšená.</p>
			<p class="T2">Jazykem si navlhčí dlaň a&#160;přejede si s&#160;ní po vlasech.</p>
			<p class="T2">Pak pokračuje v&#160;bezútěšné pouti obchodem.</p>
			<p class="T2">Po nějaké době spatří světlo na konci tunelu: regály se zeleninou! Jsou silně nasvícené, takže zelenina vypadá jako z&#160;vosku. Tady někde opustila Suong.</p>
			<p class="T2">Hoang se rozhlíží, najde bedny s&#160;jablky a&#160;postaví se k&#160;nim. Nezbývá jí než počkat, až ji dcera najde. Během čekání si prohlíží jablka. Jedno vezme do ruky a&#160;čichne k&#160;němu. Nic necítí. Vzpomene si, jak ji to zpočátku mátlo. Z&#160;Vietnamu byla zvyklá na to, že ovoce a&#160;zelenina voní a&#160;jsou plné šťávy. Hoang odloží jablko a&#160;přivře oči. Na rameni ucítí ruku. Suong stojí za ní a&#160;vztekle si ji měří. Vozík má naplněný až po okraj. Hoang se obrní proti jejím výčitkám. Představuje si, jak se slova, vycházející ze Suonžiných úst, rozpouštějí v&#160;okolním vzduchu.</p>
			<p class="T2">Už s&#160;tebou nechci jezdit nakupovat, řekne nakonec.</p>
			<p class="T2">Dolehla na ni únava. Trochu se jí třesou nohy. Chce být doma, u&#160;svého nakládaného zázvoru a&#160;balíčku hedvábí.</p>
			<p class="T2">Chce sedět před obchodem, pozorovat ženu z&#160;protějšího domu a&#160;popíjet čaj.</p>
			<p class="T2">Suong pro ni nemá pochopení. Oči má tvrdé jako dva oblázky. Vytahuje z&#160;kapsy seznam a&#160;ukazuje ho Hoang.</p>
			<p class="T2">Musíme toho ještě spoustu nakoupit, řekne.</p>
			<p class="T2">Hoang se jí dívá do obličeje, jenž je v&#160;prudkém světle zářivek stejně hladký a&#160;bezvýrazný jako zelenina, která je obklopuje.</p>
			<p class="T2">Dobře, řekne, chopí se vozíku a&#160;čeká, až ji Suong nasměruje do správné uličky.</p>
		</div>
</body>
</html>