<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-83</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-83" xml:lang="cs-CZ">
		<div class="frame">
			<p id="ukowy2hTw7aKmaun2jBXNEH" class="T3"><a id="umlAgvQd2aHpM3yC8uOWl4B"></a>Jaro</p>
			<p class="T1">Hoang Thi Anhová ví, že přichází jaro.</p>
			<p class="T2">Pozná to podle toho, jak ji bolí klouby. Jako by se mízou nenalévaly jen stromy, ale celé její tělo.</p>
			<p class="T2">Sedí před dceřiným obchodem a&#160;ze stříbrné termosky popíjí čaj. Dívá se na protější dům.</p>
			<p class="T2">Je si jistá, že ukrývá tajemství.</p>
			<p class="T2">Pozoruje ženu, která s&#160;hráběmi v&#160;rukou vyhrabává zplstnatělou trávu a&#160;shrabuje zbytky loňského listí. Hoang připadá, že ta žena má obrovskou sílu, rozmachuje se hráběmi a&#160;škube za ně.</p>
			<p class="T2">Co udělala s&#160;pošťákem?</p>
			<p class="T2">Hoang neví, zda zmizel právě u&#160;ní. Viděla však, že žena vzala pošťákovu pojízdnou tašku a&#160;odnesla ji do svého domu.</p>
			<p class="T2">Čaj je horký a&#160;Hoang si vychutnává, jak ji hřeje v&#160;žaludku. Uslyší klapnout dveře. Suong, která právě nemá v&#160;obchodě zákazníky, vyjde ven. Rozbaluje si čokoládovou tyčinku.</p>
			<p class="T2">Hoang nalije do víčka od termosky čaj a&#160;nabídne jí ho. Suong zavrtí hlavou.</p>
			<p class="T2">Nastydneš, řekne, když tu budeš takhle sedět.</p>
			<p class="T2">Hoang se usměje.</p>
			<p class="T2">Ba ne, řekne. Už je tady jaro.</p>
			<p class="T2">Obě pak čekají přede dveřmi, až se Linh vrátí ze školy. Suong zastrčí obal od čokolády do kapsy a&#160;Hoang dopije čaj.</p>
			<p class="T2">Žena v&#160;zahradě přes ulici stále zápasí s&#160;trávníkem, odstraňuje stará stébla a&#160;dělá místo novým, občas se zastaví a&#160;promasíruje si kříž. Potom se s&#160;novou silou pustí do práce, se zuřivostí a&#160;odhodlaností, kterou Hoang musí obdivovat.</p>
		</div>
</body>
</html>