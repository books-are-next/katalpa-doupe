<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-135</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-135" xml:lang="cs-CZ">
		<div class="frame">
			<p id="ucGKbzncrHIyLhDmakoIIY9" class="T3"><a id="uqvms4iXGxPSaSSt2cfApQ5"></a>Katastrofa</p>
			<p class="T1">Květa, omámená tou novou možností, totiž tím, že může mlčet, sejde do doupěte.</p>
			<p class="T2">Nese Bohumilu Ptáčkovi snídani, a&#160;přestože dnešním dnem začnou mít jejich setkání nový charakter, rozhodně si pošťáka nehodlá připustit k&#160;tělu, stále ho udržuje v&#160;šachu revolverem.</p>
			<p class="T2">Talíř s&#160;chlebem položí na stůl a&#160;postaví se mezi dveře. Bohumil Ptáček se posadí ke stolu, čelem ke Květě, a&#160;zakousne se do obloženého chleba. Květa se chvíli dívá na to, jak pošťák jí.</p>
			<p class="T2">Je ráda, že mu chutná.</p>
			<p class="T2">Už vám nemám co říct, řekne pak.</p>
			<p class="T2">Bohumil Ptáček překvapeně zvedne hlavu. Neví, o&#160;čem Květa mluví.</p>
			<p class="T2">Všechno jsem vám už pověděla, pokračuje Květa.</p>
			<p class="T2">V&#160;pošťákových očích vidí úlek. Byl zvyklý na pravidelný přísun slov. A&#160;potom, místo aby se zeptal, jestli ho pustí (nebo zabije), protože pro ni přestal mít význam, ji začne přesvědčovat o&#160;tom, že má určitě ještě co vyprávět.</p>
			<p class="T2">Květa je neoblomná. Mlčení, které ji naplňuje, se podobá gotické klenbě, je vítězné a&#160;má pevnou páteř. Bohumil Ptáček, který byl v&#160;posledních osmi měsících opečovávaným uchem, ji k&#160;tomu, aby znovu začala mluvit, nepřiměje.</p>
			<p class="T2">Tak mi aspoň čtěte, žadoní pošťák nakonec.</p>
			<p class="T2">To Květu zaujme.</p>
			<p class="T2">Co? zeptá se.</p>
			<p class="T2">Já nevím, odpoví Bohumil Ptáček. Cokoliv.</p>
			<p class="T2">Květa si v&#160;duchu vybaví knihovničku v&#160;obývacím pokoji. Jiří ani ona nebyli velkými čtenáři a&#160;to, že se seznámili díky knize, byla spíš náhoda.</p>
			<p class="T2">Mohla bych vám číst zahrádkářské příručky, řekne Květa.</p>
			<p class="T2">Ano, vykřikne pošťák. Ano, to by bylo výborné!</p>
			<p class="T2">O&#160;pěstování rostlin a&#160;stříhání stromů, uvažuje nahlas Květa.</p>
			<p class="T2">Bohumil Ptáček jí visí na rtech.</p>
			<p class="T2">Když Květa odejde, vrhne se na matraci a&#160;rychle oddechuje, jako by právě odvrátil nějakou katastrofu.</p>
		</div>
</body>
</html>