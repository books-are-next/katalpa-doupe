<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-40</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-40" xml:lang="cs-CZ">
		<div class="frame">
			<p id="uotMyJpenEICSpuDTFoDUPB" class="T3"><a id="uLldeLKAEqkdhzaLWYjo29C"></a>Past</p>
			<p class="T1">Dopisy si Květa začala posílat v&#160;říjnu.</p>
			<p class="T2">Každý týden jeden. V&#160;listopadu přitvrdila a&#160;jejich počet zvedla, Bohumil Ptáček jí teď nosil dva až tři dopisy týdně. Bylo to vysilující, protože s&#160;každým dopisem musela na poštu v&#160;jiné části Prahy, ale zároveň to byl jediný způsob, jak zůstat s&#160;pošťákem v&#160;kontaktu, jak ho přimět k&#160;tomu, aby týden co týden vystoupal schody vedoucí ke dveřím vily a&#160;stiskl bříško zvonku.</p>
			<p class="T2">Do každé obálky, kterou si poslala, vložila Květa prázdný list papíru. Adresu nadepsala pevnou rukou a&#160;dopis poslala doporučeně. Líbilo se jí pouto, které mezi ní a&#160;pošťákem vzniklo; dopisy byly jako fáborky připevněné k&#160;ocasu papírového draka a&#160;ona byla tím, kdo držel v&#160;ruce kolík s&#160;namotanou šňůrou. Podle chuti udržovala Bohumila Ptáčka buď daleko od sebe, nebo ho vábila blíž.</p>
			<p class="T2b">—</p>
			<p class="T1">Na konci listopadu hrabe Květa listí. Na sobě má starý kabát a&#160;rukavice s&#160;ustřiženými prsty. Vzduch je cítit suchou trávou a&#160;kouřem. Kocour Hrášek sedí před vchodem do vily a&#160;pozoruje ji. Květa proti němu z&#160;legrace udělá několik výpadů hráběmi. Se zvířetem to ani nehne.</p>
			<p class="T2">Když se Květa odvrací, všimne si, že před obchodem přes ulici sedí stará Vietnamka.</p>
			<p class="T2">Je zahalená do několika vrstev oblečení a&#160;něco žvýká. Postřehne, že se na ni Květa dívá, a&#160;zvedne ruku na pozdrav. Květa neodpoví. Vrátí se zpět k&#160;hrabání listí a&#160;uvažuje.</p>
			<p class="T2">Nebylo by dobré, kdyby Vietnamka viděla, jak pošťák mizí ve vile. To, co chce Květa udělat, musí provést beze svědků. Bude nezbytné vystihnout ten pravý čas. Nezbytné a&#160;zároveň obtížné, protože Vietnamka sedí před vchodem jako přibitá. Připomíná hlídacího psa, malého a&#160;zarputilého.</p>
			<p class="T2">Květa se kousne do rtu. Poradí si. Je si jistá, že všechno dobře dopadne.</p>
			<p class="T2">Oběma rukama cpe listí do pytlů, které pak ulicí vleče ke kontejnerům. Domů se vrací příjemně unavená a&#160;rozjařená, při zahradničení se definitivně rozhodla, že prosinec bude měsícem, kdy chytí Bohumila Ptáčka, kdy ho lapí a&#160;zavře do doupěte. Nadělí si ho pod stromeček, ano, to udělá. A&#160;jako by se v&#160;ní rozsvítila žárovka, z&#160;žaludku se jí šíří příjemné teplo do všech částí těla; zatímco si v&#160;hale zouvá boty, prozpěvuje si. Prosinec bude měsícem Bohumila Ptáčka, měsícem ztrát i&#160;zisků, zatímco Česká pošta přijde o&#160;přičinlivého zaměstnance, ona, Květa, získá, vila bude konečně odshora až dolů obydlena a&#160;ona bude mít o&#160;koho pečovat.</p>
			<p class="T2">Vědomí, že tu bude někdo, kdo bude zcela záviset na její péči, je sladké. Zahrnuje v&#160;sobě však také stín obav (zvládne to?) a&#160;odpovědnosti (bude muset!).</p>
			<p class="T2">Jako kdyby byla znovu těhotná a&#160;připravovala se na příchod dítěte.</p>
			<p class="T2">O&#160;nohy se jí tře Hrášek. Popadne ho do náručí. Je šťastná a&#160;spokojená.</p>
			<p class="T2">Oba dva předou, kocour o&#160;něco silněji.</p>
		</div>
</body>
</html>