<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-133</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-133" xml:lang="cs-CZ">
		<div class="frame">
			<p id="umRZK3HZRPccFCXWKFu4pDH" class="T3"><a id="uUqOorX34AK3jsehZQOfAM9"></a>Nezvaný host</p>
			<p class="T1">Hideki je už tři dny doma.</p>
			<p class="T2">Na letiště pro něj přijel tchán Takaši, naložil Hidekiho zavazadla do auta a&#160;pomalu se zařadil do provozu. O&#160;Akiko spolu nemluvili. Doma Hideki zamířil nejprve do koupelny, pečlivě si mydlil ruce a&#160;Fumiko mu vykládala o&#160;morfiových injekcích.</p>
			<p class="T2">Akiko spala. Závěsy v&#160;ložnici byly zatažené a&#160;na nočním stolku svítila lampička. Hideki po špičkách došel k&#160;posteli. V&#160;pokoji visel nepříjemný pach potu, moči a&#160;ještě něčeho chemického, co nedokázal identifikovat.</p>
			<p class="T2">Při pohledu na Akiko pochopil, že umře. Stál nad ní a&#160;prohlížel si ji. Měl chuť ji k&#160;sobě přitisknout, silně a&#160;nemilosrdně, rozdrtit jí kosti a&#160;vymáčknout z&#160;ní tu nemoc, donutit ji zůstat naživu.</p>
			<p class="T2">Má velké bolesti? zeptal se Fumiko a&#160;ta se na něj podívala tak, že se radši stáhl. Zavřel se v&#160;koupelně, svlékl se a&#160;postavil se pod sprchu; sprchoval se horkou vodou, poléval si hlavně obličej, protože nechtěl vědět, jestli pláče. Když vyšel ze sprchy, měl červené a&#160;podrážděné oči a&#160;chtělo se mu zvracet.</p>
			<p class="T2">Akiko se probudila večer, Fumiko jí za záda strčila polštář a&#160;posadila ji, Hideki si k&#160;její posteli přinesl židli, ale nakonec se usadil na pelest. Vzal Akičinu ruku do dlaní, měla suchou a&#160;příjemně teplou kůži, vystouplé klouby a&#160;bledé nehty, jako by je už srdce nestačilo zásobovat krví.</p>
			<p class="T2">Hideki, řekla Akiko a&#160;jeho polil stud za ty tři měsíce, kdy tu nebyl a&#160;kdy umírala sama.</p>
			<p class="T2">Mlčeli a&#160;ona po chvíli znovu usnula, spala s&#160;otevřenýma očima, jako by ho chtěla hlídat. Opatrně ji položil, ostýchal se dotýkat jejího těla. Potom sešel dolů, Fumiko byla v&#160;kuchyni, na stole stála papírová krabice. Co je to? zeptal se a&#160;Fumiko mu gestem naznačila, aby ji otevřel.</p>
			<p class="T2">Udělal to a&#160;díval se na desítky fotek, které poslal Akiko ze svých cest. Na čele mu vyrazil pot. Nahrnul snímky zpátky do krabice a&#160;odnesl si ji do pracovny. Posadil se ke stolu a&#160;začal si fotky prohlížet, barevné nicneříkající obrázky, důkaz jeho pošetilého útěku.</p>
			<p class="T2">V&#160;jednu hodinu ráno ho přemohla únava, rozpačitě si uvědomil, že si bude muset lehnout vedle Akiko, a&#160;přepadl ho strach, že v&#160;noci zemře a&#160;on se probudí vedle její mrtvoly.</p>
			<p class="T2">Fumiko si v&#160;jídelně četla, došel k&#160;ní a&#160;pokorně se jí zeptal, jestli nemá nějaké prášky na spaní. Vytáhla lahvičku a&#160;dala mu dvě bílé pilulky, Hideki je zapil vodou z&#160;kohoutku a&#160;odhodlaně se vydal do ložnice. Lampička na nočním stolku byla stále zapnutá a&#160;on si pomyslel, že se Akiko začala bát tmy.</p>
			<p class="T2">Postel byla studená a&#160;povlaky voněly prádelnou.</p>
			<p class="T2">Akiko spala úplně tiše a&#160;on, navzdory práškům na spaní, nemohl zabrat, civěl do stropu a&#160;říkal si, že takhle nějak vypadá peklo.</p>
			<p class="T1">Teď, po třech dnech, nemá Hideki na starosti nic jiného než vysedávat u&#160;Akiko a&#160;čekat. Trochu jí vyprávěl o&#160;své cestě, ale Akiko neudrží dlouho pozornost. Často zvrací a&#160;on jí před ústy přidržuje misku. Pomáhá Fumiko Akiko omývat, obrací ji na posteli, a&#160;když jí Fumiko podkládá mísu nebo mění pleny, otáčí se k&#160;oknu a&#160;předstírá, že se dívá na ulici.</p>
			<p class="T2">Akiko chce, aby vzpomínali na to, jaké to bylo, když byli mladí.</p>
			<p class="T2">Vzpomínáš, jak jsme se seznámili? ptá se a&#160;on si matně vybavuje knihovnu (Nabokov), rozpačitý sex a&#160;večeře při svíčkách.</p>
			<p class="T2">Třetí noc poprvé uslyší Akiko hýkat. Nejprve neví, co je to za zvuk, vyděšeně se posadí na posteli a&#160;zalapá po dechu, teprve pak pochopí, že ty zvuky vydává jeho žena.</p>
			<p class="T2">Nakloní se nad ni a&#160;zjistí, že Akiko se dívá někam do neznáma, ústa má roztažená a&#160;povystrčený jazyk, vydává zvuky jako osel. Fumiko, která spí ve vedlejším pokoji, se objeví s&#160;injekcí morfia, rozsvítí hlavní světlo a&#160;uchopí Akičinu paži. Hideki schová hlavu pod peřinu a&#160;uvědomí si, že se mu třesou ruce&#160;— pevně je sepne pod břichem a&#160;začne si kousat ret; Akiko pomalu utichá a&#160;jemu dojde, že bolest ustupuje.</p>
			<p class="T1">Rád by Akiko ulehčil, ale neví jak. Fumiko je rychlá a&#160;výkonná a&#160;mnohem užitečnější než on. Ve vlastním domě si Hideki připadá jako nezvaný host, spokojí se tedy s&#160;tím, že začne vařit, mýt nádobí a&#160;prát. Jako pilná hospodyňka běhá po schodech a&#160;utírá prach, vysává a&#160;rovná rámy obrazů, které visí nakřivo.</p>
			<p class="T1">V&#160;noci se ubezpečí, že Akiko spí, potom se k&#160;ní jemně přitulí a&#160;tiše, aby ji nevzbudil, jí řekne, že ji miluje.</p>
		</div>
</body>
</html>