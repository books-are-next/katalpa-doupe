<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-28" xml:lang="cs-CZ">
		<div class="frame">
			<p id="upgWUF83XFIPxZvFAZU9QvB" class="T3"><a id="umfPNFiw3Aww34uwZ9qLQrA"></a>Dítě</p>
			<p class="T1">Eva na sobě má kabát a&#160;volné kalhoty.</p>
			<p class="T2">Ústa přetřená světlou rtěnkou. Vklouzne do pantoflí a&#160;následuje Květu do kuchyně. Během oběda mluví o&#160;věcech, které ani jednu z&#160;nich vlastně nezajímají.</p>
			<p class="T2">O&#160;počasí.</p>
			<p class="T2">O&#160;Květině kocourovi.</p>
			<p class="T2">O&#160;ceně benzínu.</p>
			<p class="T2">Zákopová válka se vede v&#160;obývacím pokoji. Přesunou se do něj po jídle, každá se svým šálkem kávy. Květa se posadí do křesla, Eva na pohovku. Rozhlédne se po místnosti a&#160;ocení, jak je tu uklizeno. Dělá to tak pokaždé. Rutina uklidňuje. Květa se napije kávy. Teď přijde na přetřes dům. Zadívá se na Evu, připravená odrazit její útok.</p>
			<p class="T2">Vilu neprodá.</p>
			<p class="T2">Eva fouká horkou kávu, pak zvedne oči.</p>
			<p class="T2">Alice je těhotná, řekne.</p>
			<p class="T2">Květě se uleví. Zdá se, že tentokrát se debatě o&#160;prodeji domu vyhnou. Cítí se však zmatená. Alice je Evina partnerka. Znamená to, že dítě, které nosí, bude Květiným vnoučetem?</p>
			<p class="T2">A&#160;kdo je otec?</p>
			<p class="T2">Předkloní se.</p>
			<p class="T2">To je skvělé, řekne. Gratuluju.</p>
			<p class="T2">Eva přikývne. Květa si všimne, že jí trochu kávy vyšplíchlo na podšálek. Pohovka naštěstí zůstala nedotčená.</p>
			<p class="T2">Ještě nevíme, co to bude, řekne Eva a&#160;zavrtí se.</p>
			<p class="T2">Květa ten pohyb dobře zná. Voják sestupující do svého zákopu.</p>
			<p class="T2">Vzdychne. Odloží šálek s&#160;kávou a&#160;proplete prsty.</p>
			<p class="T2">Budeme potřebovat peníze, řekne Eva. Počítaly jsme to. Alice bude mít malou mateřskou a&#160;můj plat na univerzitě…</p>
			<p class="T2">Odmlčí se.</p>
			<p class="T2">Asi si to umíš představit.</p>
			<p class="T2">Květa neodpovídá. Na klín jí vyskočil Hrášek, hladí ho po hlavě a&#160;poslouchá, jak přede.</p>
			<p class="T2">O&#160;prodeji domu jsi nejspíš nepřemýšlela, řekne Eva.</p>
			<p class="T2">Květa zavrtí hlavou.</p>
			<p class="T2">Je zbytečně velký, řekne Eva. Už jenom údržba tě musí stát spoustu peněz.</p>
			<p class="T2">Zatím na to mám, řekne Květa.</p>
			<p class="T2">Cítí, jak jí v&#160;podpaží vyráží pot. Nerada se s&#160;Evou hádá. Dál mechanicky hladí kocoura a&#160;ten jí zatíná drápky do stehen.</p>
			<p class="T2">Nechci dům prodat, řekne Květa a&#160;podívá se Evě do očí. Líbí se mi tu.</p>
			<p class="T2">Eva to má dobře promyšlené.</p>
			<p class="T2">Kdybys ho prodala, mohly bychom koupit něco menšího, řekne. Dva nebo tři byty. V&#160;jednom bys bydlela ty a&#160;z&#160;dalších dvou by ti šel nájem.</p>
			<p class="T2">Kdykoliv Eva mluví o&#160;penězích, zčervenají jí tváře.</p>
			<p class="T2">A&#160;já bych konečně dostala dědictví po tátovi, dodá.</p>
			<p class="T2">Zůstanu tady, řekne Květa. Budeš muset počkat, až umřu.</p>
			<p class="T2">Tak jsem to nemyslela, couvne Eva. Jenom jsem chtěla, abys měla míň starostí.</p>
			<p class="T2">Květa kývne a&#160;vyhlédne z&#160;okna. Okenní tabulky jsou neprůhledné, stále prší. Zahrada bude úplně podmáčená.</p>
			<p class="T2">Eva dopije kávu. Odloží šálek a&#160;protáhne se.</p>
			<p class="T2">Budeš o&#160;tom přemýšlet, viď? řekne. S&#160;prodejem bychom ti s&#160;Alicí samozřejmě pomohly.</p>
			<p class="T2">O&#160;tom Květa nepochybuje.</p>
			<p class="T2">Uvidíme, řekne a&#160;vstane, kocoura drží v&#160;náručí, jako štít.</p>
			<p class="T2">Kdy se to má narodit?</p>
			<p class="T2">Cože?</p>
			<p class="T2">Eva na chvilku vypadá zmateně. Květu napadne, že si Alicino těhotenství vymyslela. Naštěstí se Eva rychle vzpamatuje.</p>
			<p class="T2">V&#160;dubnu, řekne.</p>
			<p class="T2">Jarní děťátko, usměje se Květa.</p>
			<p class="T2">To mě nenapadlo, řekne Eva.</p>
			<p class="T2">Zamíří ke dveřím. Z&#160;věšáku si vezme kabát a&#160;deštník. Otočí se a&#160;trochu skloní, aby mohla matku políbit.</p>
			<p class="T2">Kdyby sis to rozmyslela, řekne, s&#160;tím prodejem, určitě mi zavolej. Nepouštěj se do ničeho sama.</p>
			<p class="T2">Květa přikývne. Eva vklouzne do bot, nosí vysoké boty se silnou podrážkou. Hodí se k&#160;ní. Ještě jednou se k&#160;matce otočí, zamává jí. Pak vyjde ven. Květa se vrátí do obývacího pokoje, vezme šálky od kávy a&#160;odnese je do kuchyně. Umývá je v&#160;horké vodě a&#160;cítí, jak se jí tělem šíří úleva. Úleva s&#160;kapkou provinilosti, co je to za matku, že si oddechne teprve tehdy, když za jejím dítětem zapadnou dveře?</p>
			<p class="T2b">—</p>
			<p class="T1">O&#160;dům s&#160;Evou bojuje přesně dvaadvacet měsíců, od Jiřího první mrtvice. Ta byla slabá, jen prolog k&#160;mnohem silnější, která měla následovat. Stáhla mu levé oční víčko a&#160;koutek úst a&#160;znehybnila mu prsteníček na levé ruce. V&#160;nemocnici zůstal týden, pak ho pustili domů. Oba byli vyděšení, Jiřímu bylo pětasedmdesát a&#160;tohle bylo poprvé, kdy se tváří v&#160;tvář setkal se zdravotní potíží, která ho mohla zabít.</p>
			<p class="T2">Měl bys jíst víc ryb, řekla mu Eva, která je přišla navštívit, jakmile se Jiří vrátil z&#160;nemocnice.</p>
			<p class="T2">Byla čerstvě zamilovaná (do Alice) a&#160;zářila. Počkala, až Jiří odejde na toaletu, a&#160;pak si vzala Květu stranou.</p>
			<p class="T2">Musíte prodat dům, řekla. A&#160;nastěhovat se někam, kde bude táta pořád pod dozorem. Mrtvice se může kdykoliv opakovat, určitě vám to v&#160;nemocnici říkali.</p>
			<p class="T2">Květa byla zaskočená.</p>
			<p class="T2">Proč bychom prodávali dům?</p>
			<p class="T2">Eva sevřela rty.</p>
			<p class="T2">Právě jsem ti to řekla. Budeš potřebovat s&#160;otcem pomoct.</p>
			<p class="T2">Ale nám je dobře tady, namítla Květa.</p>
			<p class="T2">Eva jí položila ruku na rameno.</p>
			<p class="T2">Mami, v&#160;domě s&#160;pečovatelskou službou bude otec pod dozorem dvacet čtyři hodin denně. Budeš si moct odpočinout. Takhle bys musela být pořád ve střehu. Co když se mu něco stane v&#160;noci? Než zavoláš záchranku, může být pozdě.</p>
			<p class="T2">V&#160;té době se Květa ještě neuměla bránit. Zakoktávala se a&#160;dělalo jí potíže podívat se Evě do očí. Po Evině odchodu se&#160;dokonce zavřela v&#160;koupelně a&#160;dlouho plakala. Evino chování jí působilo bolest. Ta neústupnost. A&#160;zatvrzelost, s&#160;níž se je snažila přimět k&#160;tomu, aby s&#160;Jiřím dům na Hanspaulce opustili. Jako by v&#160;ní zamilovanost obnažila vlastnosti, které dosud byly hluboko zasuté.</p>
			<p class="T2">Nenapadlo ji, že bude muset s&#160;Evou bojovat pokaždé, když ji uvidí. Nejprve tajně, aby se Jiří nic nedozvěděl. A&#160;po jeho smrti mnohem otevřeněji. Eva vystřídala celou škálu zbraní. Na bojiště se kradla buď mazaně, jako liška, v&#160;takovém případě přesvědčovala Květu, že jí jde především o&#160;matčino pohodlí, nebo přijížděla s&#160;otevřeným hledím a&#160;rovnou přiznávala, že potřebuje peníze.</p>
			<p class="T2">Květa měla jedinou zbraň: odhodlanost. Byla rozhodnutá se domu, ve kterém prožila skoro celý život, nevzdat. Nejprve Evě odporovala nejistě a&#160;rozechvěle, jako by se omlouvala. Později se zatvrdila a&#160;její odmítnutí zněla mnohem důrazněji. Eva se nevzdávala. Vila na Hanspaulce v&#160;sobě nesla příslib mnoha milionů. A&#160;peníze pro Evu znamenaly vlastní byt, žádný podnájem. Dovolenou, na kterou by mohla s&#160;Alicí. Drobnosti, jakými byly pravidelné návštěvy kadeřnice, večeře v&#160;restauracích a&#160;knihy.</p>
			<p class="T2">Dům byl tak velký, že ho matka, navíc po otcově smrti, nemohla zaplnit. Patřila k&#160;němu obrovská zahrada. Bylo zbytečné do něj investovat. Opečovávat ho. Polykal peníze jako černá díra. Oprava střechy. Výměna dveří. Topení. Vila si na sebe nedokázala vydělat. Peníze plynoucí z&#160;pronájmu bytu v&#160;podkroví se rozpustily mezi jejími stěnami jako sníh v&#160;létě. Nejrozumnější by bylo dům prodat, a&#160;o&#160;tom nechtěla Květa ani slyšet.</p>
			<p class="T2">Obcházely kolem sebe jako dva zápasníci.</p>
			<p class="T2">Prodej!</p>
			<p class="T2">Neprodám!</p>
			<p class="T2">Jejich boj obtáčel dům jako liána. Eva v&#160;domě vyrostla a&#160;teď se ho chtěla zbavit. Květa se do něj přivdala a&#160;toužila v&#160;něm zůstat.</p>
			<p class="T2">I&#160;když se s&#160;Evou bavily o&#160;něčem jiném, pokaždé sklouzly k&#160;domu. Obě byly tím dramatem opotřebované. Přesto se do boje pouštěly znovu a&#160;znovu, v&#160;naději, že tentokrát to ta druhá vzdá.</p>
		</div>
</body>
</html>