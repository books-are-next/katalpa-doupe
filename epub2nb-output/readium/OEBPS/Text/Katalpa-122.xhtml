<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-122</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-122" xml:lang="cs-CZ">
		<div class="frame">
			<p id="utPUHg3ONk2k4CfF53I3GbD" class="T3"><a id="uN7hu9kf4Lq6lSggZaFESFE"></a>Ztráta</p>
			<p class="T1">Hideki Ikeda se probudí do deštivého dne.</p>
			<p class="T2">Je půl osmé ráno, obloha za oknem hotelového pokoje je šedá. Hideki se chvíli protahuje v&#160;posteli, pak vstane a&#160;v&#160;koupelně se osprchuje a&#160;oholí. Do malého batohu si sbalí peněženku, doklady, lahev s&#160;vodou a&#160;několik roliček filmu. Brašnu s&#160;fotoaparátem si přehodí přes rameno a&#160;výtahem sjede do recepce. Vezme si štos prospektů a&#160;od recepční, která má unavené oči, a&#160;přesto se statečně usmívá, se nechá nasměrovat k&#160;jídelně, kde se podává snídaně. Nabere si míchaná vejce a&#160;toast a&#160;posadí se k&#160;malému stolku.</p>
			<p class="T2">Jí a&#160;listuje v&#160;prospektech, zkoumá, co mu může Praha nabídnout.</p>
			<p class="T2">Židovskou čtvrť a&#160;Staré Město, opulentní hrad a&#160;středověký most, Vyšehrad se hřbitovem slavných a&#160;známých Čechů.</p>
			<p class="T2">Hideki si na prohlídku města vyčlenil tři dny. Pak má v&#160;úmyslu pokračovat do Německa (Berlín) a&#160;do Francie (Paříž). A&#160;pokud mu zbydou peníze, zaletí si do Španělska a&#160;v&#160;Madridu nebo v&#160;Barceloně svou cestu ukončí a&#160;vrátí se domů.</p>
			<p class="T2">K&#160;Akiko, která se stále ještě neuzdravila.</p>
			<p class="T2">Hideki se rozhodne prohlédnout si Pražský hrad a&#160;katedrálu. Podle mapky, která je vložená v&#160;jednom letáku, se tam dá dojít pěšky, přes Karlův most a&#160;Malou Stranu. Hideki vyhlédne z&#160;okna a&#160;zjistí, že stále prší. Zastaví se proto v&#160;recepci a&#160;zeptá se, jestli se na Hrad nedá dostat nějakým dopravním prostředkem. Recepční mu poradí tramvaj a&#160;popíše mu, kudy se vydat na zastávku. Hideki se zastaví ve směnárně a&#160;potom si s&#160;pomocí ochotné kolemjdoucí pořídí v&#160;automatu jízdenku na tramvaj.</p>
			<p class="T2">Tramvaj je plná lidí, ale Hidekimu se podaří se do ní protlačit. To, co považuje za úspěch, se později ukáže jako smůla, protože někdy během cesty mu ukradnou brašnu s&#160;fotoaparátem. 	</p>
			<p class="T2">Hideki na to přijde až za nějakou dobu, to už stojí na jednom z&#160;nádvoří Pražského hradu a&#160;marně sahá do míst, kde mu obvykle visí brašna s&#160;drahocenným přístrojem.</p>
			<p class="T2">Hideki se zdráhá tomu uvěřit, strhne si ze zad batoh a&#160;prohmatává ho s&#160;nadějí, že v&#160;nějakém pominutí smyslů uložil aparát dovnitř. Nakonec pustí batoh na zem a&#160;vytřeštěně zírá před sebe. Má pocit, že ho neunesou nohy. Rozhlédne se a&#160;uvidí lavičku. Dojde k&#160;ní a&#160;posadí se, hlavu složí do dlaní a&#160;začne tiše skučet.</p>
			<p class="T2">První, co ho napadne, je koupit si nový fotoaparát, ale potom tu myšlenku odežene, cítí se zvláštně spřízněný se svým kodakem, bez něj není nic. V&#160;aparátu zůstala založená rolička filmu ještě z&#160;Říma, antické sloupy a&#160;barokní fontány, ošlapaná dlažba na náměstí Svatého Petra.</p>
			<p class="T2">Hideki je příliš vyčerpaný na to, aby plakal, a&#160;tak ze sebe jen sténavě vypouští vzduch. Turistka, která sedí na lavičce vedle něj, raději vstane a&#160;zamíří pryč. V&#160;ruce má deštník a&#160;na krku jí — jak Hideki závistivě postřehne&#160;— visí fotoaparát.</p>
			<p class="T2">Praha se pro Hidekiho rázem stane peklem na zemi; je tady toho tolik, co by mohl fotit, a&#160;on nemá čím. Cítí úzkost a&#160;nejistotu, jako kdyby byl dlouho ve tmě a&#160;naráz se rozsvítilo. Bolí ho oči, a&#160;tak si je mne rukama, dokud před nimi nemá mžitky.</p>
			<p class="T2">Bez fotoaparátu si připadá nechráněný a&#160;zranitelný, svíjí se na lavičce před monumentálním vstupem do katedrály, a&#160;protože vytrvale a&#160;drobně prší, je stále mokřejší.</p>
			<p class="T2">Proklíná Prahu, tramvaje a&#160;Čechy, tiskne ruce v&#160;pěst a&#160;zatíná nehty do dlaní.</p>
			<p class="T2">Po čase největší panika opadne. Hideki má vyschlá ústa a&#160;oči ho pálí. Otevře lahev s&#160;vodou a&#160;napije se. Hodí si batoh na záda a&#160;vejde do katedrály, mlčky zaplatí vstupné, bloudí posvátným šerem a&#160;otupěle civí na hrobky králů.</p>
			<p class="T2">V&#160;hlavě se mu rodí nevítaná myšlenka a&#160;čím víc se ji snaží zapudit, tím je neodbytnější, takže se musí posadit do lavice a&#160;přitlačit si ruce na spánky.</p>
			<p class="T2">V&#160;katedrále je chladno a&#160;Hideki se brzy rozechvěje zimou, všimne si piktogramu a&#160;anglického nápisu a&#160;rozhodne se vystoupat na věž. Z&#160;výšky pak shlíží na město (zdá se mu kulaté) a&#160;nevítaná myšlenka se od něj odpojí jako obláček dechu v&#160;mrazivém dni. Hideki si ji prohlíží ze všech stran a&#160;udivuje ho, jak směšně je jednoduchá: vrať se domů, říká mu a&#160;on si zakrývá oči a&#160;zacpává uši a&#160;připomíná jednoho z&#160;chrličů, které ho obklopují.</p>
		</div>
</body>
</html>