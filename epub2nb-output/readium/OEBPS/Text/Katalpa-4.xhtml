<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-4" xml:lang="cs-CZ">
		<div id="uXKqVhNKDAKLR7P7iK9ayKA" class="frame">
			<p id="uxYSowGtT7ViPQHIjhJweB4" class="T3"><a id="uRbQCHL9sDgx6BvYe6NrncB"></a>Procházka</p>
			<p class="T1">Odpoledne se jde Květa po těžké práci projít.</p>
			<p class="T2">Je příjemný podzimní den. Slunce svítí, ale nepálí tak jako v&#160;létě. Nad hlavou Květě stoupá letadlo, nechává za sebou dlouhou bílou čáru.</p>
			<p class="T2">Je září, měsíc, ve kterém pomalu umírá teplo a&#160;rodí se chlad.</p>
			<p class="T2">Na procházku se Květa oblékla stejně pečlivě, jako kdyby šla do divadla. Kostým s&#160;vypasovaným kabátkem (sukně končí pár centimetrů pod koleny), punčochy tělové barvy, čisté střevíce na nízkém podpatku.</p>
			<p class="T2">Nalíčila se před velkým zrcadlem v&#160;hale. Nikdy se nelíčila jinde, přestože v&#160;hale bylo šero a&#160;Jiří se jí kvůli tomu smál; vlastně ne, opraví se v&#160;duchu, zpočátku to bylo jinak, tehdy ještě chromovaný lustr, který v&#160;hale visel, uživil všech dvacet žárovek a&#160;ona viděla každý pór na své kůži. Žárovky začaly umírat postupně a&#160;Jiří je nejprve měnil, balancoval na vysokých štaflích, mezi prsty svíral křehkou skleněnou baňku, ale potom na to začal být příliš starý, jeho tělo ztratilo pružnost a&#160;každé stoupnutí na štafle bylo jako přímá výzva smrti. Hala se proto postupně ponořila do tmy, zůstala v&#160;ní svítit jediná žárovka, bílá zářivka, kterou na jedno z&#160;ramen lustru neochotně našroubovala Ukrajinka bydlící v&#160;podkroví.</p>
			<p class="T2">Šero v&#160;hale Květě nevadí, uměla by se nalíčit i&#160;potmě. Svou tvář dobře zná. Má zmapovaný každý kousek vlastního těla, všechny žilky tepající pod kůží. Den co den se myje, do sucha drhne ručníkem a&#160;natírá krémem a&#160;občas si před televizí masíruje lýtka nebo provádí gymnastiku prstů.</p>
			<p class="T2">Je pyšná na to, že nevypadá na svůj věk.</p>
			<p class="T2">Pýchu cítí i&#160;teď, když si svižně vykračuje Hanspaulkou, na&#160;konec Fetrovské ulice, kde zabočí doprava a&#160;mírným stoupáním se vydá ulicí Na Viničních horách k&#160;restauraci U&#160;Hadovky, v&#160;níž si někdy dává tonik. Dnes na něj nemá chuť (přestože v&#160;krku ji trochu škrábe od toho, jak tahala balíky zaprášených novin, a&#160;hodilo by se něčím to spláchnout).</p>
			<p class="T2">Chce být co nejdéle na slunci. Mine proto restauraci a&#160;pokračuje kolem upravených zahrad a&#160;stromů, které zatím nezaznamenaly nadcházející podzim a&#160;koruny mají zelené.</p>
			<p class="T2">Prochází se, dokud neucítí ve svalech únavu. Nechce se jí domů, ví však, že kdyby procházku protáhla, druhý den by se jí špatně vstávalo. Nejkratší cestou proto zamíří k&#160;vile. Odemkne si zahradní branku a&#160;hlavní vchod. V&#160;hale se na chvíli zastaví a&#160;naslouchá, jestli neuslyší Ukrajinku o&#160;dvě patra výš. Přede dveřmi svého bytu se přezuje do pantoflí. Pak vejde dovnitř a&#160;zamkne za sebou. V&#160;kuchyni si uvaří šálek čaje, posadí se s&#160;ním do křesla v&#160;obývacím pokoji a&#160;natáhne nohy před sebe. Zhluboka vydechne, je malátná a&#160;ospalá, ale miluje tenhle pocit únavy po náročném dni, odpočinek chutná sladce, je to jako zkoušet plavat v&#160;medu nebo v&#160;sirupu, dělat líná tempa a&#160;všude kolem sebe cítit lepkavou tíhu, té slasti se nic nevyrovná.</p>
			<p class="T2">Vypije čaj. Zamyslí se nad tím, zda by se neměla jít podívat do sklepa, pokochat se vším, co dnes udělala. Nakonec tu myšlenku zavrhne. Raději si dá další šálek čaje a&#160;nakrmí kocoura.</p>
			<p class="T2">A&#160;na závěr dne, jako odměnu, si dopřeje cigaretu, vykouří ji v&#160;koupelně (kouř při tom fouká do světlíku) a&#160;na sobě má jen podprsenku a&#160;punčochy, které ze sebe později opatrně stáhne a&#160;odloží do koše se špinavým prádlem.</p>
		</div>
</body>
</html>