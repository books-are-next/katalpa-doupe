<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>Katalpa-109</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="Katalpa-109" xml:lang="cs-CZ">
		<div class="frame">
			<p id="uJO9uZJgThFcqPZyRYkGFVA" class="T3"><a id="uxmjjaV74UkYFkbCfbvk6EB"></a>Podezření</p>
			<p class="T1">Zahrada v&#160;červnu je radost.</p>
			<p class="T2">Kvetou růže, pustoryl a&#160;hledíky.</p>
			<p class="T2">Květa do zahrady chodí každý den. Seká trávu, pleje zeleninové záhony a&#160;probírá plůdky jabloní. Třešně začaly žloutnout a&#160;Květa ví, že se do konce měsíce nalijí a&#160;zčervenají. Kdyby nebyla s&#160;Evou rozhádaná, poprosila by ji, aby vylezla po žebříku na strom a&#160;pověsila do větví barevné fábory na odrazování kosů a&#160;špačků.</p>
			<p class="T2">Je teplo.</p>
			<p class="T2">Květa nosí lehké bavlněné šaty a&#160;Bohumilu Ptáčkovi pořídila několik košil s&#160;krátkým rukávem.</p>
			<p class="T2">Pošťák se rozhodl, že si nechá narůst plnovous. Napřed mu to chtěla zakázat, ale pak si řekla proč vlastně ne. Květin tatínek také nosil plnovous a&#160;ona milovala, když mu ho mohla česat. Pokaždé si ji posadil na klín a&#160;dal jí malý hřebínek s&#160;hustými zuby. Probírala se jeho vousy a&#160;hledala ty, které zbělely. Mám ti je vytrhnout? ptávala se a&#160;on se smál: To bych už brzy neměl žádné, říkal.</p>
			<p class="T2">Květa dojde k&#160;záhonu, na jehož okraji je zasazena rebarbora. Pomyslí si, že by mohla upéct koláč. Opatrně z&#160;rostliny odlomí čtyři tuhé narůžovělé stvoly. Odnese je do kuchyně, a&#160;když do mísy odměří mouku a&#160;klepne vejce, zjistí, že jí došel cukr.</p>
			<p class="T2">Nejprve chce zaklepat na Ukrajinku a&#160;cukr si vypůjčit, ale pak se rozhodne zajít do vietnamského obchodu přes ulici. Před zrcadlem v&#160;hale si přičísne vlasy a&#160;kolem krku si uváže šátek. Potom vklouzne do sandálů a&#160;přejde silnici. Stará Vietnamka jako obvykle sedí před obchodem a&#160;něco žvýká.</p>
			<p class="T2">Květa cítí potřebu ospravedlnit svůj příchod.</p>
			<p class="T2">Došel mi cukr, řekne, i&#160;když si není jistá, zda jí stará žena rozumí.</p>
			<p class="T2">Ta se na ni široce usměje a&#160;rukou pokyne ke dveřím. Květa, s&#160;nepříjemným pocitem, že je pozorována, zkoumána a&#160;vážena, vstoupí. Uvnitř ji obslouží žena o&#160;něco mladší, pravděpodobně Vietnamčina dcera. Květa se několika letmými pohledy pokusí vysledovat podobu.</p>
			<p class="T2">Mají tady všechno možné. Prací prášky, dřevěné uhlí pod gril, rohlíky. Nemají krystalový cukr, který Květa potřebuje, takže musí vzít zavděk moučkovým.</p>
			<p class="T2">Zaplatí a&#160;vyjde ven, kde se stará Vietnamka houpe na židli a&#160;něco loví v&#160;kapse. Když ruku vytáhne, má v&#160;ní papírový sáček a&#160;v&#160;něm bílé kousky čehosi, co Květa není schopna identifikovat. Žena ke Květě natáhne ruku a&#160;nabídne jí, Květa si přitiskne sáček s&#160;cukrem na prsa, zavrtí hlavou a&#160;rychlým krokem vyrazí k&#160;domovu.</p>
			<p class="T2">V&#160;hale se opře o&#160;zeď a&#160;zhluboka dýchá. Ta Vietnamka něco ví, a&#160;proto mě dráždí, napadne ji a&#160;při tom pomyšlení ji polije pot.</p>
		</div>
</body>
</html>